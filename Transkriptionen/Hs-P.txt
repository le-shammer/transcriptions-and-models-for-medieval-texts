MARIA muͦter chvniginne
al der werld loͤſerinne
verlihe mir vrowe ſolhe ſinne
Daʒ ich ditʒ pvͤchelinſ beginne
Da ich dich mvge loben inne
Da von ich din genade gewinne
Vnd ieſus dines kindes minne
Des hilf mir weiſev meiſterinne
Ich wil ſchriben reinev magt
Alleʒ daʒ dev ſchrift uns ſagt
Von diner groͤʒen heilicheit
Vnd dines liͤbes reinicheit
Waʒ ich gehoͤꝛet han vnd geleſen
Von dir ſwa ih pin geweſen
Daʒ wil ih al der werld chvnden
Daʒ dv vrowe von minen ſvnden
Genædechliche helfeſt mir
Wand al min troſt ſtet an dir
Reinev MaRia nv pitte ich dich
Daʒ dv welleſt leren mich
Daʒ ih ditʒ puͦch volbringen mvͤʒe
Des hilf mir reinev magt fvͤʒe
Ditʒ pvͤchelin hanih geſant
Den bꝛuͦdern die da ſint genant
Von dem tæviſchem haus vnd ſint
Marien riͤtter dev ein chint
Von dem heiligen geiſt gewan
Magt weſend ane man
Ditʒ puͦch heiʒet ſand marien lebn
Dev mvͤʒe uns ewige vrevde gebn
hie hebt ſich ſand Marien lebn
Uns leret daʒ puͦch der alten e
Daʒ in dem lande ʒe galile
In einer ſtat dev was genant
Naʒarech vnd wol erchant
Was ein richer man geſeʒen
Ʒvͦ aller tugent wol vermeʒen
Er was geheiʒen ioachim
nach gotes dienſte ſtund al ſin ſin
Er was geboꝛn von dem geſlæhte
Des kvniges dauides mit allem rehte
Alleʒ ſin herʒe ſtuͦnt ʒvͦ got
Vnd lebte gar nah ſinem gebot
Sin guͦt daʒ teilt er gern den armen
Auch ſo lieʒ er ſich erbarmen
Vber der ſiechen vngemach
Swenne daʒ er daʒ geſach
Er nam ein chonen von ſinem geſlæhte
Daʒ tet er nah der iuden rechte
Dev vrowe was geheiʒen anna
Dev wart gegebn dem heiligem manne
Dev vrowe begund auh in ir iugent
Mit ſchoͤnen ʒvchten vnd reiner tugent
Got und auch den lezn allen
Weſen lieb und wol gevallen
Si wart ir manne ſchir gelich
Mit reinem herʒen in tugenden rich
Wand ſi was kheuſche rein vnd guͦt
Ʒe got von himel ſtund ir muͦt
Diſev heilige vrowe ſand anne
Lebt rechte mit ir manne
An allerſlachte trvͤbeſal
Si waren mit ein ander wol
Guͦtes waren ſi auch riche
Doch ſo heten ſi geliche
Geteilet ir guͦt reht in drev teil
Durh got und durh ir ſele heil
ein teil gaben ſi den armen
Vnd lieʒen ſich da mit erbarmen
Vber alle die ſi ſahen
In noͤten und die ſiech auch lagen
Daʒ ander teil daʒ ſchuͤffen ſi
An gotes hævſer daʒ man da bi
Gotes hævſer da mit ʒierte
Got vnd auch die heiligen erte
Ir noͤtdurft von dem drittem teile
Sinamen mit ir ſele heile
kint ſi nicht gewnnen beide
Daʒ was in ein groͤʒe leide
kindes geburt ſi nie gewnnen
Da von ſi travren ofte begunnen
Si baten got von himelrich
Daʒ er wolt erbarmen ſich
Vber ſi vnd wold in gebn
Ein kint da von gefrevͭ ir lebn
Wrde und auch ir chvnne gemeret
Vnd auch got von himel geeret
neiner groʒen hochʒit
Dev andem ſibenden manod gelit
Ʒeſamen quamen alle die iuden
Got mit lobe ir opher buten
In daʒ tempel ʒe ieruſalem
Dvͦ chom auch dar her ioachim
Dvͦ er ʒvͦ dem alter giench
Sin opher anſin hant geviench
Daʒ legen vf den alter wolde
Mit rehter andacht ſam er ſolde
Ein prieſter hieʒ her ẏſachar
Der wart ſin ſchir da gewar
Er ſprach nu hoͤꝛe mich ioachim
Vnd dv min rede recht vernim
Dv ſolt vʒ dem tempel gen
Vnd ſolt da voꝛ mit rechte ſten
Got dines ophers niht engert
Dar umb ſo piſt dv des niht wert
Daʒ du din opher ſuleſt legen
Vf den alter wand den ſegen
Gotes haſt du gar verloꝛen
Daʒ ih dir ſage daʒ laʒ an ʒoꝛen
kindes geburt dv nie gewnne
Vnd haſt gemeret nie din chvnne
Dv piſt ein gotes vergeʒen man
Gotes fluͦch der hanget dir an
Dv gewnne noch nie dehein chint
Nicht vil rechte ſtet din dinch
Dar umbe ſo ginch du drate hin vʒ
Vnd unraine nicht daʒ tempel huͦʒ
her ioachim vil harte erquam
Dv er des prieſters rede vernam
her iſrach der rede ſere
Vnd enphiench vil groͤʒe ſwære
Daʒ er wart ʒeſolhen ſchanden
Voꝛ allenden die in erchanden
Nider er ſin haubet dvͦ hiench
Vnd weinent vʒ dem tempel giench
Er fvͦr vʒ ieruſalem
Vnd chom ʒvͦ ſiner vrowen heim
Allen ſinen ungemach er ir chlagte
Vnd weinent ellev leit ir chlagte
Vrov anna groʒev leit gewan
Da von daʒ ir lieber man
Leid ſo groͤʒen ungemach
Darumbe waint ſi nacht und tach
Si rieffen vf ʒe gote beide
Daʒ er in ir groʒe leide
Vnd auch ir vngemach benæme
Vnd in ſchir ʒe helfe quæme
her ioachim von groʒer ſma
Vnd von ſcham die er da
Erlitten het und durh die ſchande
Wolt er varen von dem lande
Er wolt ſih von den levten ʒiehen
Die in erchanden und fliehen
Er het ſchaf und rinder vil
Die ſamnet er in churʒer wiͤl
Vnd fuͦr mit ſinen chnehten uʒ
Verre in die wuͤſt von ſinem huͦs
Er fuͦr vʒ mit ſinem vihe
Vrov annen er da heime lie
Sich verre von den levten ʒo
Vrov anna beleib da heim vnvro
Er fuͦr verre uf ein heide
Da vand er waʒer vnd weide
In die wuͦſte er verre treib
Sin vihe und manigen tach da beleib
Dvͦ ioachim in der wuͦſte was
Sineʒ groʒen leides er nie vergaʒ
Er rief ʒegot nacht und tach
Vnd bat in umb ſin vngemach
Auch ſo uaſtet er alle tage
Vnd ſchre ʒe got mit groʒer chlag
Daʒ er im ʒehelfe quæme
Vnd im ſin groʒeʒ leit benæme
Vrov anna alein da heim beleib
Mit ſoꝛgen ſi ir ʒit vertreib
Si bot ſtæte und vliʒechlich
Den ſvͤʒen got von himelrich
Daʒ er ſchiere wolt vercheren
Ir vngemach von groͤʒen ſwæren
Vnd ir man her wider ſende
Der nv was in dem ellende
Dvͦ ʒeigte got da ſine gvͤte
Wand ſwer in mit diemvͤte
An rvͤffet in reinem herʒen
Dem benimt er ſinen ſmerʒen
Wand gotes milt iſt ſo geſtalt
Si iſt groͤʒ und manichvalt
Swer lidet noͤt und arbeit
Vngemach und herʒenleit
Læt er ſich an ſin genade
Gotes hilfe chumt im drate
Alſo tet von himelriche
Got der guͦte und auh der riche
Diſen heiligen levten ʒwein
Wand ſi heten troͤſt endehein
Van die barmherʒecheit
Gotis dev was in da bereit
Got der ſand einen engel dar
Der benam in travren gar
Rapha hel ein engel hieʒ
den ſande got und in daʒ hieʒ
Daʒ er quæme ʒvͦ Ioachim
In die wuͤſte und ſpræche ʒvͦ im
Vrev dich ſæliger ioachim
Vnd mine rede recht vernim
Got der hat mih her geſant
Dir ʒetroͤſt in daʒ ein lant
Daʒ ih dir gebe ſolhen troſt
Da mit dv werden ſolt erloſt
Von diner noͤt vnd diner ſwære
Ich wil dir ſag͛n guͦtev mære
Got der wil erbarmen ſich
Mit ſinen genaden vber dich
Wand du ſolt ein kint gewinnen
Daʒ wirt erfvllet der gotes minnen
Ein geburt ſol von dir chomen
Dir vnd al der werlt ʒefrumen
Daʒ kint ſol auch ein tochter weſn
Als du wol macht han geleſn
In dem propheten ẏſaẏa
Daʒ kint ſol heiʒen auch Maria
Si ſol kvniginne werden
In himelrich vnd uf der erden
Daʒ kint belibet immer magt reine
nimmer gewinnet ſi mannes gemeine
Doch ſo wil ih dir daʒ ſagen
Daʒ dev ſelbe tochter tragen
Sol einen ſun von gotes minnen
Von got ſol ſi ein kint gewinnen
Vnd von des heiligen geiſteſ rate
Der ſun uns bringet alle genade
Er wirt auch al der werlde herre
Der heiligen lon der engel ere
von im wirt dev werlt erloͤſt
Vnd alleʒ menſchlich chvnne getroͤſt
Dar umbe ſæliger ioachim
Var ʒvͦ diner vrowen heim
Vnd troͤſte ſi an irm leide
Von dirre botſchaft frevt evch beide
Dvͦ der engel diſe red
ʒvͦ herm Ioachim getet
Ioachim kegen ieruſalem
Deſ erſten fvͤr und dar nach heim
Dvͦ der engel fuͦr von danne
Dvͦ chom er ʒvͦ vrovn annen
Er gruͦʒt ſi und ſprah ʒvͦ ir
Gotes vnde ſei mit dir
Du piſt ein uil ſæligeʒ wip
Sælich iſt din ſel und auh din lip
Alleʒ din leit daʒ hat ein ende
Wand alle dine miſſewende
Die wil got von dir vertriben
Du biſt ſælich voꝛ allen wiben
ein geburt wil er dir geben
Da von gefrevt wirt din leben
Er wil dir gebn ein kindelin
Daʒ gar vertribet die ſoꝛge din
Du ſolt eines kindes ſwanger werdn
Des lob ſol wahſen vf der erdn
Vnd auch in dem himelrich
Nimmer menſch wirt im gelich
Ein tohter wirt daʒ ſelbe kint
Alle die in der werlde ſint
Die werdent von dem kinde erloͤſt
Auch wirt eʒ der engel troͤſt
MaRia ſol daʒ kindelin
Geheiʒen mit dem namen ſin
Eʒ ſol auch immer beliben magt
Als ẏſaẏas von ir ſagt
tragen ſol ſi doch ein kint
An ellev dinch dev fleiſchlich ſint
Daʒ kint daʒ von der tochter din
Geboꝛn wirt daʒ ſol ſin
von himelrich gotes ſun
Dar umbe chvnde ih dir daʒ dun
Du ſolt ʒvͦ ieruſalem
baren wand dar her ioachim
ehomen ſol din lieber man
Den ſolt du frolih da enphan
Dvͦ der engel diſe rede
Ʒvͦ der vrowen gar getet
Dvͦ lie er ſi vnd fuͦr von danne
Der botſchaft vrevt ſich vrov anne
Daz anna fuͦr ze ieruſalem
Schiͤr dar nach vrov anna fvͦr
Ʒvͦ ieruſalem und daʒ erfvͤr
ob daʒ alleʒ war nv wære
Daʒ der engel ir ſagt ʒemære
Dvͦ ſi quam ʒe ieruſaler
Fvͤr ein poꝛten gie ſi ſten
Dev iſt geheiʒen daʒ guldin toͤꝛ
al da ſaʒ ſi lange voꝛ
Schiͤr dev vrowe war des nam
Daʒ ioachin geuaren quam
Mit ſinen khnehten und ſinem vihe
Vrolich in dev vrowe enphie
Dvͦ ſi irn man geſach
Ʒvͦ got von himelrih ſi ſprach
Ih lobe dih herre ſchepherenin
Wand groͤʒ iſt dev genade din
Ih lobe dich wand ih minen man
Geſehn mit minen augen han
Drate ſi im enliegen gie
broͤlih ſi in vmbevie
Si ſprach wil chom lieber wirt
Mines leides nv ein ende wirt
Al min trauren hat ein ende
Wand ih dih von dem ellende
Enphangen han lieber herre
Mir iſt leit din ſwære
Dvͦ Ioachim ſin vrowen ſach
Mit groʒen vreudn er ʒvͦ ir ſprah
nv lob ih got von himelrih
Daʒ ih liebev vrowe dih
Geſunt vnd lebendich ſunden han
Daʒ machet mich aller ſoꝛgen an
nv waiʒ ih wol eʒ muͦʒ geſchehn
Vnd gelaube daʒ daʒ ſol ergen
Alleʒ daʒ der engel mir
hat geſagt uor von dir
Ʒe dem tempel ſiv beide giengen
Vn̄ den ſeg͛n daenphieng͛n
Dar nah fuͦren ſi hin heim
Vrov anna un her Ioachim
Do ſi fvͤren vf der ſtraʒen
Do mohten ſi niht gelaʒen
Ir iſlih tet dem anderen kunt
Wie daʒ ſi des engels munt
hete getroͤſtet daʒ ſi gewinnen
Solden ein kint von reiner minnen
Vnd daʒ daʒ kint ein tochter wrde
Daʒ chomen ſolde von ir geburde
Vnd daʒ mar ia daʒ kint ſol heiʒen
Wand daʒ der engel hat geheiʒen
Vnd auh daʒ ſelbe chint ſol werden
Ghvniginne vf al der erden
Vn̄ daʒ von dem ſelbmn kinde
alleʒ iſrahelſ geſinde
Erloͤſet wirt vn̄ al di levte
Di lebnt vf d͛ erdn hevte
Der engel het auh daʒ geſagt
Daʒ kint daʒ ſol belibn magt
Vnd ſol doh ein ſvn gewinnen
An man von gotes minnen
Mit diſer red quamen heim
Vrov anna vn̄ her Ioachim
Dev ʒit geſten niht moht langer
vrov anna ward eineſ kindeſ ſwanger
Dvͦ alſo lang daʒ heilige wip
Getrag͛n het des kindes lip
Daʒ im got ein ſele gebn
Solde da uon ſih huͦb ſin lebn
Da machte got von himelrich
ein heilige ſele taugenlich
vn̄ ſant ſi in des kindes lip
Des ſwang͛ was daʒ heilig wip
Die ſel die got dem kindelin
Schuͦf dem gab er groʒen ſin
Genade mit maniger tugent
Damit erhuͦb ſih ſin iugent
Er gab ir ſinen heilig͛n geiſt
Mit den ſibn gabn meiſt
wand dvͦ dev heilige ſele was
chomen in daʒ reine vaʒ
vnd in beiden was gegebn
Bei ein ander immer lebn
Der heilig geiſt von himelrih
chom in die ſel taugenlich
vn̄ mahte ſi rein von ſvnden
Da von wil ih ev daʒ chvnden
Daʒ alle di von manneſ libe
Chomen ſint u ouh von wibe
Geboꝛn ſint di mvͤʒen alle
In einer ſlaht ſvnde vallen
Da unſ her adam mit erſtach
Do er ſin gehoꝛſam brach
Dev ſelb ſvnde iſt geheiʒen
originale wand von fleiſchen
Geluſt gewnne wir den lip
Beidev man und dev wip
wir werden auh da mit geboꝛn
Da von ſo wrd wir al verloꝛn
ob uns dev ſvnd niht ab genomē
wrd in d͛ tauf in chriſtes namen
von der ſvnde wart daʒ liebe
kint inſiner muͦter liͤbe
Mit dem helig͛n geiſt gerenigt
vn̄ wart ſi von im geheiligt
Daz ſand maria wart geboꝛn
vͦ ergang͛n was dev vriſt
als der vrowen ſit iſt
Vn̄ dev ʒit auh chomen was
vrov anna ir reinē kinds genas
Groͤʒev frevd ir da geſchach
Dvͦ ſi ir liebeʒ kint geſach
Auh frevte ſih der vater ſin
Dvͦ er geſach ſin kindelin
Si lobten got von himelrih
Daʒ er ſi ſo tugentlih
het erloſt von irm leide
Darumb ſi lobten got beide
Daʒ kint maria wart geheiʒn
Alſ ſi der engel het geheiʒen
Reinchlich wart daʒ kint geʒog͛n
Mit ſchoͤnem vliʒ wart ſin gephlog͛n
In ſiner kintheit was daʒ liebe
kint ſo rein an ſinē liͤbe
Daʒ wnder da von alle namen
Die daʒ hoꝛten vn̄ vernamen
Ʒvhtechlih ſiner muͦter bruſt
Ane geierliche geluſt
Ʒe reẏen phlach daʒ kindelin
Mæʒich was dev ſpiſe ſin
Dvͦ achtʒich tage daʒ kint was alt
Als im ſin muͦter het geʒalt
Vrov anna vn̄ her ioachim
furten ʒvͦ ieruſalem
Daʒ kint vnt oppherten daʒ got
Nah hern moẏſeſ gebot
Ein turteltaub vn̄ ein læmpelin
Ophert ſi fvͤr daʒ kindelin
Die iuden un̄ die phariſe
Die ioachim erchanten e
Dvͦ ſi daʒ reine kint geſahen
Des alle mit einander iahen
Daʒ ioachim ein heiliger man
Wære wand im got getan
het genade ſunderlih
Mit einem kinde ſo lobelih
Dvͦ ſi begiengen alleʒ daʒ
Daʒ in der e geboten was
Daʒ kint fuͦrten wider heim
Vrov anna und auch her ioachim
Daz maria deſ erſten begunde reden
Dvͦ daʒ kint als alt was woꝛden
daʒ eʒ reden mit den woꝛten
Lernt eʒ huͦte ſiner ʒunge
alſo kindiſch u alſo iunge
Daʒ nicht von ſinem munde quam
vnchevſche rede noch menſch vernam
Daʒ eʒ ie boͤſe woꝛt geſpræche
Vnd kintlich ʒucht ie ʒebræche
Eʒ cherte auh alle ſine rede
Ʒe got ſtæte die eʒ getet
Vn̄ ellev ſinev woꝛt alſo
Daʒ iʒ die ʒvͦ gote zo
Dvͦ drev iar daʒ kindelin
Was alt nah der geburt ſin
Vrov anna und auch her ioachim
eʒ fuͦrten ʒvͦ ieruſalem
Ir opher ſi auch mit in namen
Ʒvͦ ſalomones tempel quamen
Funfʒehn ſtaphen vn̄ grede
het der tempel die man ſtende
Muͦſt uf ſtigender wolte gen
In den tempel vnd den ſehen
duͦ ſi an die ſtiege quamen
Daʒ opher in hant namen
daʒ kint maria ſih ʒehant
Ʒoͤ von ſiner muͦter hant
die ſtiege gie eʒ uf aleine
Eʒ engert helf encheine
Aleine gie uf daʒ kindelin
Ane helf d͛ muͦter ſin
Dvͦ ſi ʒvͦ dem alter giench
Ir opher an ir hant geviench
Vn̄ leg͛n uf den alter daʒ
wolden daʒ kint bereit da was
Vnd ʒvͦ dem opher drate quam
Mit ſinen hendelin daʒ nam
Selb daʒ vf den alter leite
Siner muͦter niht enbeite
Sin haubet ʒe dem alter auch neigte
Den levten al da mit erʒeigte
Daʒ ſi ʒvͦ einem opher ſich
Ergæbe got von himelrih
Dvͦ di leute daʒ geſahn
Deʒ alle mit einand͛ iahn
Daʒ daʒ kint noch ſolde werden
hoch gelobt uf der erden
Di briſter baten Ioachim
Marien vater daʒ er in
Daʒ kint befulhe ſwan ſi wrde
Alt ſiben iar nach ir geburde
Si gelobten im daʒ
ane valſch vnd ane haʒ
daʒ ſi wolden ſi enphan
Ʒvͦ dem tempel vn̄ weſn lan
In gotes dienſt bi der gemeine
der ʒwelf magte di kevſch und reine
da inne dienten ſtæte got
Vn̄ lebtn gar nah ſinē gebot
Des frevte ſih her ioachin
Er gelobt in gern des ſi in
baten vn̄ fuͦr von danne
Mit im fuͦr ſin wip vrov anne
Vnd fuͦren vʒ ieruſalem
Vn̄ furten mit in daʒ kint heim
deʒ kindes wart mit vliʒe gephlog͛n
Ʒvͦ aller tugent wart eʒ geʒog͛n
Der uater un̄ dev muͦt͛ ſin
Lerten daʒ reine kindelin
Got mit allem herʒen minnen
Vn̄ lobn in mit ſinnen
Gehalten kevſche un̄ reinecheit
Milte gvͤte vn̄ diemvͤtecheit
Der vater ſunderlich ſi lerte
Daʒ ſi di levte erte
Vnd daʒ ſiʒ het algeliche
Beidev arm vnd riche
Vnd daʒ ſi phlæge ʒe allen ʒiten
haʒ und niͤt und ʒoꝛn vermiten
Vn̄ ſih voꝛ hoͤhvart hvͤte
Vn̄ ʒuge von girſcheit ir gemvͤte
dev muͦter auh di lieb tohter
Lerte waʒ ſi guͦtes mohte
daʒ ſi het liebe ʒegot
Vn̄ lebte gar nah ſinem gebot
daʒ ſi wære kevſch un reine
begiͤnge nimm͛ ſvndͤ encheine
daʒ ſi guͦt wære un̄ milde
vn̄ den levten reineʒ bilde
Vor mit ſchoͤnen ʒvchten trvͤge
Vnd wære beſcheiden vnd gefvͤge
Si lerte ſi daʒ ſi gern bete
An ir gebet auh andaht hete
Si lerte ſi ſchoͤne und rechte lebn
Alle ʒit nach tugenden ſtrebn
Daʒ lieb kant niht enlieʒ
Waʒ daʒ ſi dev muͦter hieʒ
Vnd waʒ iʒ lerte der uater ſin
daʒ ſloͤʒ eʒ in ſineſ herʒen ſchrin
Vnd ir beider ſvͤʒe lere
Lieʒ eʒ im niht ſin vmmære
Wand ʒvͦ maniger ſlahte tugent
Vleiʒ eʒ ſich inſiner iugent
Dv ſagt uns dev ſchrift fvͤr war
Dvͦ alt was woꝛden ſiben iar
Maria dvͦ nam daʒ kindelin
Der uater u dev muͦter ſin
Vn̄ gabn im an ſchoͤn gewant
Ʒvͦ dem tempel ſi ʒehant
Fvͦren ʒvͦ ieruſalem
Marien fuͦrten ſi mit in
Vrov anna und auch her ioachim
Den bꝛieſtern ſi ſei beſulhen
Di des tempelſ meiſter warn
Des tempels prieſter al gemeine
Enphiengen marien die magt reine
Vnd namen ſi ʒvͦ der ſampnunge
Der ʒwelf magt di khevſch unt iunge
In dem tempel dienten got
Vn̄ lebten auh nah ſinē gebot
Wie der ſamnunge wære
des wil ih ev gebn di lere
Di priſter vn̄ di phariſe
heten in der alten e
Begunnen eines niwen ſite
Got erbuten ſi da mit
Ein dienſt d͛ was alſus
Si heten bi dem tempel huͦs
Gemachet hævſer manigerſlahte
Gelich nach eines chloſters ahte
Reine magt dar in enphiengen
Die gotes dienſt dar inne begiengen
Der magde warn ʒwelf von rehte
nach der iuden ʒwelf geſlæhte
Der ſelben magde oꝛdin was
Daʒ ſi heten alleʒ daʒ
In ir huͦte daʒ da was
Indem tempel dev opher vaʒ
vnd dev alter tuͦch beſahen
Vnd der prieſter gewandes phlagen
Vnd wvͦſchen daʒ ʒe rehten ʒiten
Wol mit gold un̄ mit ſiͤden
Daʒ næten und ſchon bereiten
Vn̄ dev alter tuͦch uf preiten
Auch cherten ſi den eſterich
Deſ tempels phlagens reinklih
Die magde auh niht enlieʒen
Si woꝛchten waʒ die prieſter hieʒen
Sa mit und baldekin
phellin ſtolen poꝛtelin
Von wolln vlachſ u auch von ſiden
Daʒ woꝛhten ſi ʒe rehten ʒiten
Swenne ſi werches niht enphlag͛n
Ir gebet ſi an lag͛n
Si dienten got fliʒchlich
Mit rehtem lebn khevſchechlih
Die vrowen in der prieſter huͦte
Warn von des tempels guͦte
Eʒʒen trinchen un̄ gewan
Gelich gab man in allenſant
Si waren bi dem tempel huͦs
Selten quamen ſi dar vʒ
Vnʒ ſi quamen ʒvͦ den iaren
Daʒ ſi michel und manber waren
So gaben ſi die prieſter danne
Mit des tempels guͦt ʒemanne
Maria ʒvͦ den magden quam
Ir reineʒ lebn ſi annam
vnd mit vliʒe des alleʒ phlach
Waʒ ſi von den anderen ſach
Waʒ man ſi auh tuͦn da hieʒ
Nimmer niht ſi deʒ verlieʒ
Den magden ſi gehoꝛſam was
Schiͤre ſi gediente daʒ
Daʒ di vrowen al geliche
Marien heten ſunderliche
Mit rehter liebe mit ganʒen minnen
Mit triwen und mit guͦten ſinnen
Si wichen und auh leſen lerten
Di heilige ſchrift vn̄ alle ſi erte
Maria mit manigerſlachte tugent
Lebte ſchoͤne in ir iugent
Si begunde mit groͤʒn ʒvhten
fvͤr di andern alle levhten
Vnd ſchinen ſam der moꝛgen ſterne
Levhtet fvͤr ander ſtern verre
Alſo begund maria div reine
Schinē fvͤr ſi alle aleine
Mit andaht un mit reinecheit
Mit khevſch vn̄ diemvͤtcheit
Si begund ſchiͤr merchen
Swaʒ man ſi lert ʒewrchen
Ellev div werch di vroͤwelih
Warn vn̄ auh ir ʒimlih
Samit und baldekin
Vn̄ an der rame poͤꝛtelin
Mit golde wrchen vnd mit ſiden
Daʒ lernte ſi in churʒen ʒiten
Spinnen riͤhen vn̄ næn
Daʒ golt umb di ſiden dræn
Di heilige ſchrift ſi ſchiͤr begunde
Lern daʒ ſi wol chunde
Leſen un̄ vnemen wol
Wie daʒ man ſi vſten auh ſol
Si lernte gar di alten e
Dev funf puͦch von moẏſe
Salomones puch und auh die vier
Der kunige puͦch dev lernte ſi ſchier
Di ppheten un̄ den ſalter
Lernt maria in chleinē alte
Die magde bi den maria was
Nam wnder groͤʒ des alle daʒ
Maria moht in iung͛n tag͛n
alſo wiſen ſin getrag͛n
Si lobten ſi und buten ir ere
vnd dienten ir reht alſ ſi wære
Ir vrowe und auh ir kvneginne
Erʒeigten lieb vnd ganʒe minne
Maria auh da wider ſih
In allen reht diemvͤtchlih
Erbot mit dienſt getrewelich
Vnd dient in allen ſunderlich
Wenne daʒ der ſweſter eine
het arbeit di ſi niht aleine
Getragen moht dvͦ was ſi bereit
Maria u ir di arbeit
Volpringen half mit vroͤlihem muͦte
Vnd tet daʒ gern dev reine dev guͦte
Si auh eines reinen ſites phlach
Wenne daz ſi ieman ſach
Der ungemach un̄ herʒenleit
An liͤbe u auh an ſele leit
Sin ungemach den half ſi tragen
Vnd half im daʒ mit triwen chlagen
Si vertreib auh ſinen ſmerʒen
Ob ſi moht mit reinē herʒn
ob ſi im niht gehelfen chunde
Doch troſt ſi in mit ſvͤʒem munde
Swer armuͦt leit und hungers noͤt
Gern ſi dem ir helfe boͤt
Swaʒ ſi dem moht gegebn
Daʒ gab ſi im daʒ er ſin lebn
Gefriſten moht voꝛ hungers noͤt
Si half manigem von groʒer noͤt
Mit ſiͤhtuͦm d͛ bechumbert was
Si half im gern unʒ er genas
Vber ſiechen un̄ al di armen
Lie ſi ſih gern erbarmen
Si vleiʒ ſih wie ſi mochte chomen
Den levten al gelich ʒefumen
Wand barmherʒich un guͦt
Was dev reine vn̄ wolgemuͦt
Nimmer menſchen ſi beſwærte
Al gemeine di levte ſi erte
An ʒoͤꝛn un an haʒ
bar ir reineʒ herʒe was
An valſch u an nit
Lebt maria auh al ir ʒit
Si het auch encheine hochvart
Nie beʒer menſch geboꝛn wart
Si chunde niht fluͦchen noh niht ſchelten
Si ret lvtʒel und auch ſelten
Al die woꝛt vn̄ al die red
Di dev reine magt tet
Di chert ſi alle ʒit alſo
Daʒ ſi die ʒegote ʒo
Vnd daʒ ſi beʒert auh da mit
Der levte lebn un̄ ir ſit
Wand dev reine und dev guͦte
An ir woꝛten ſih ſo huͦte
Daʒ auʒ irm ſvͤʒem munde
nie menſch woꝛt vernemen chunde
Da uon boͤſerunge ieman næme
Vnd ieman auh ʒeſchaden quæme
Alle ʒit ſi ret daʒ beſte
von den levten da ſi weſte
Daʒ eʒ der menſch niht enhoͤꝛte
Alſo huͦt ſi ir woͤꝛte
Daʒ ſi niemanʒ vbel gedachte
noch nimmer menſch ʒelaſter brachte
eines rein ſites ſi auch phlach
Waʒ ſi hoꝛte od ſach
Daʒ alle ʒit ʒeguͦt ſicherte
Nimmer menſch ſi vermærte
Maria was khevſch maria was reine
Maria truͦch die chroͤn aleine
Voꝛ allen magden mit groʒer tugent
Bede in ir alter und in ir iugent
Si was diemvͤtich un gedultich
Ʒe allen ʒiten huͦt ſi ſih
Daʒ nieman mohte uf ſi gedenchen
Boͤſev dinch vnd ſi bechrenchen
Si was guͦt vnd milte
allen levten gab ſi pilde
Mit guͦten ſiten und ſchonen ʒvhten
Al der werlt begund ſi levhten
Sam der liehte moꝛgen ſterne
Der in die werlt ſchinet verre
Die levte lobten al gemeine
Marien die ſvͤʒen und auch die reinen
Si ſprachen ir alle kvneginne
Daʒ taten ſi mit rechtem ſinne
Da uon daʒ puͦch ein mær uns ſagt
Wie maria dev reine magt
wart geheiʒen kvneginne
Der ſelben wel ih hie beginne
Daz maria kvneginne wart geheizen
Die magde in der ſampnunge
Bede di alten un̄ di iungen
des tempels prieſter hieʒen wrchen
Geʒiͤrde ʒvͦ der gotes chirchen
Si gaben in golt und auch ſiͤden
Vnd manigerſlahte werches geſmiͤde
Davm wolle vlaſch vnd har in lieʒen
Vnd da uon ſi alle machen hieʒen
kaſulen ſtoln vanen alben
Geʒieret mit golde allenchalben
Samit phellen pldelin
Guͦrtel und poͤtelin
Daʒ hieʒn die prieſter wͤchen
alleʒ ʒe der gotes kirchen
Dvͦ die magde daʒ werch enphiengen
ſinen rat ſi an giengen
Daʒ ſi wolden vnder ſich
Daʒ werch teilten recht gelich
Mit einem loͤʒ den magden allen
Daʒ begunde in wol gevallen
Vnd gelobten auch dar ʒvͦ
Swelher loͤʒ geviel alſo
Daʒ ſi von ſiden und uon golde
paldekin phellen wrchen ſolde
Dev ſelbe ſolt weſn kvniginne
Aller der magde und meiſt rinne
Daʒ loͤʒ was gewoꝛfen dvͦ
ſin iſlich magt ʒoͤh ſih dar ʒvͦ
Daʒ ir daʒ ſelbe loͤʒ beſchiet
Marien loͤʒ alſo geriet
Daʒ ir golt und ſiden geviel
Den magden allen daʒ wol geviel
Vnd hieʒen ſi dvͦ kvneginne
Alle gemeine und meiſterinne
an allerſlahte tugende dvͦ
Nam maria dev magt ʒvͦ
Mit groʒem vliʒ ſi diente got
Vnd lebte gar nach ſinem gebot
Si was in dem tempel ſtæte
An gotes dienſt in ir gebete
Wenne ſi gebetes nicht enphlach
Mvͤʒich ſi nimmer menſch enſach
Si cherte ſchoͤne daʒ tempel huͦs
Vnd truͦch ſelb den ſtaub dar uͦʒ
Dev altertuͦch mit fliʒe beſach
Der opher vaʒ ſi ſchone phlach
Als ſi irʒ werches ſolde phleg͛n
Daʒ ir ʒewrchen was gegebn
Des phlach ſi ſo meiſterliche
Vn̄ woꝛht daʒ ſo wnnechliche
Daʒ al di levte di daʒ ſahen
Lobten daʒ u al des iahen
Daʒ maria dev magt here
Gotes genaden vol wære
Wenne daʒ ſi niht enwoͤꝛhte
So habt ſi ſih mit gotes woꝛten
Ʒvͦ allen geiſtlichen dingen
Wie ſi di moͤht vol bꝛingen
Beten leſen iubiliͤten
Genien weinen tontempliͤten
Daʒ was marien chvrʒewiͤle
Wenne ſi muͦʒe het und wiͤle
In reinem herʒen mit andacht
Die ſibn tachʒit ſtæte ſprach
ofte di heilige ſchrift auch las
Nimmer auh ſi des vergaʒ
Swaʒ ſi las mit irm munde
Daʒ verſpart ſi in iʒ herʒen gunde
Alle ʒit ʒevaſten phlach
Gar unʒ an den mittentach
Di engel gotes von himelrich
Stæte marien erʒeigten ſich
Gfte ein engel ʒvͦ ir quam
Von dem ſi troͤſt vn̄ lere nam
Vnd rehteʒ lebens ir di wiſe
Gab un̄ braht ir auh di ſpiſe
Er gab ir daʒ engliſch broͤt
Ʒe mittem tage er ir daʒ boͤt
An allerſlaht ſpiſe ſi was
Ander ſpiſe ſi niht enaʒ
Van daʒ broͤt daʒ ir geſant
von got wart bi des engels hant
Die ſpiſe di ir di prieſter gaben
Die nam ſi daʒ ſi mohte labn
Da mit die ſiechen un̄ di armen
Vber di ſi ſich phlach erbarmen
Daz maru ſelten vz giench
Die andern magt giengen uʒ
ʒvͦ ir frevnden von dem haus
Ertewenne umb churʒewile
Maria huͦte da heim di wile
Vaʒ dem hauſ ſi ſelten quam
Niht chvrʒ wile ſih annam
Swa maria dev magt was
Irer ʒucht noch nie vergaʒ
Ʒe allen ʒiten habt ſi ſich
alſo reht tugentlich
Daʒ alle di levte gebeʒert wrden
Die daʒ ſahen und daʒ hoꝛten
Swa maria hin giench
Ir haubet ein wenich ſi nider hiench
Vf reht ſi doch ʒegen phlach
Vn̄ nider mit den augen ſach
Si lieʒ nicht umbe ir augen gen
Daʒ ſi nicht des mochte geſehn
Daʒ ir herʒe mochte gechrenchen
Vnd nieman valſch uf ſi gedenchen
Als ieman quam ʒe der ſvʒen
Marien d͛ ſi wolt grvͤʒen
Dem antwͤrt ſi vil diemvͤtlich
Vnd danchte im auch vil andahtlich
Solher woͤꝛte het ſi ſite
Da ſi den levten danchte mite
Lob ſi got von himelrih
Vn̄ gotes frid geſeg͛n dih
Wie ſchoͤn und wolgetan mari was
Envollen nieman mach gereiten
Marien lob vnd daʒ gebrſten
Vnd al die tugent der ſi phlach
heiliger vrowen nie menſch geſach
Sanctuſ epiphanius
In ſinem puͦche ſchriͤbt er uns
Von ſand marien d͛ magt her
Wie daʒ ſi geſtalt wær
Wie ſchoͤn vnd auh wie wolgetan
Wie minnechlich wie wnneſam
Dar umb ſchribt er unſ auh daʒ
als maria geʒieret was
An ir ſel mit tugent rich
Alſo was dev vrowe wnnechlich
Vnd wolgetan an ir liͤbe
Si was ſchoͤniſt aller wibe
Si was wiʒ ſchoͤn vn̄ blanch
Si was niht khurʒ ʒe maʒn lanch
Ir haubet was wiͤʒ vnd wiͤʒ var
An allerſlaht wandel gar
Gel und golt var was ir har
Daʒ ſagt uns dev ſchrift fvͤr war
Ir ʒophe lanch groͤʒ und ſleht
Schon geflohten un̄ reht
Ir augen ſchoͤn un̄ himelvar
Gvͤtlih ir ſehn un̄ khevſch gar
nicht ʒe groͤʒ noch nicht ʒechleine
Gelich dem ſchoͤnen iochant ſteine
Daʒ wiͤʒe in den augen milhvar was
Schoͤn und rein glanʒ ſam daʒ glas
Ir brahn braun diche un̄ ſmal
Erhabn wol an daʒ hirnſtal
Ir naſe ſleht un̄ wolgetan
allerſlahte wandel an
Ir mvndelin was winechlih
Vn̄ ʒeſchawen minnechlih
Ir lefſe roͤt und roͤſen var
Rein u an gebreſten gar
Ir ʒende wiͤʒ ſchoͤn und geſlecht
waren rein gelich und gerecht
Ir wængel waren roͤſen var
Vn̄ het ſih auh gemiſchet dar
Dar vnder wiͤʒer lilen ſchin
Da uon wrdendev wængelin
Geʒieret ſam der ein roſen blat
Leit uf ein liliendev wiʒ noh ſtat
Ir chinne was auh ſin ewel
Schoͤn an allerſlahte meil
Mitten giench ein grvͤbelin
Durh daʒ kinne da von ſin
Geʒierde deſter groͤʒer was
Daʒ antlvtʒ ſtuͦnd auh deſte baʒ
Ir hals was wiͤʒ ir chele blanch
niht diche niht churʒ ʒemaʒen lanch
So ſchoͤner lib un̄ ſele reine
An gotes ſim aleine
Geſamnet wrden nie gemeine
Als an der magt marien eine
Wiʒ und ſchoͤn marien hende
Auh waren un wol behende
Ʒvͦ allem werche vræwelich
Di ir waren ʒimlich
Ir vinger waren lanch und ſmal
Ir nagel rein ſchoͤn vber al
hoflich was ir gen ir ſten
Wnnechlih ir augen ſehn
Maria het ſo ſchone ſite
vn̄ was ʒvchtich auh da mit
Daʒ alle die ir leben ſahen
Des alle mit ein ander iahen
Daʒ ſi wære ſunderlich
Genaden vol von himelrich
ndev lant dvͦ vberal
Marien lob der magde erſchal
Dvͦ fvnʒehniærchmaria dev magt
Was woꝛden als dev ſchrift unſ ſagt
Die prieſter gaben ein gebot
Vnd iahen eʒ hiet geheiʒen got
Daʒ man ʒe manne ſolde gebn
Die magde alle an elicheʒ leben
Die chomen wæren ʒvͦ iren tagen
Vnd mochten chonſchaft getragen
Dvͦ chomen dar uil der iungelinge
Vnd auch der alten vf den gedinge 
Daʒ in maria dev magt werde
Ʒvͦ einer chonen mohte werden
Dvͦ hieʒen die prieſter al gemeine
Daʒ maria dev magt reine
einen chonman næme
Der ir lebn rehte quæme
Si ſprachen maria magt here
Got hat dir groͤʒ ere
Ʒe ſele und ʒe libe gegeben
Wand er hat gehoͤhet din leben
An dir mit manigerſlahte tugent
Du haſt gedient in diner iugent
Daʒ dev werlt al holt iſt dir iſt
Vnd got auch lieb von himel piſt
Dar umbe pitte wir vrowe dich
Vnd manen auch dich al gelich
Daʒ du chereſt dinen vliʒ
So daʒ du uns gehoꝛſam ſiſt
Vnd nemeſt dir uʒ diſen allen
Der dir aller beſt geualle
einen man ʒe rehter e
Nach dem gebot moẏſe
Daʒ von dinem libe chome
ein fruht der werlt ʒefrumen
Dv maria die rede vernam
harte ſi da uon erquam
Ir ſchonev varwe dev wart pleich
Ʒvͦ der erden ſi nider ſeich
In irem herʒen taugenlich
Bat ſi got von himelrich
Daʒ er ſi bewiſen wolde
Waʒ ſi darʒvͦ ſprechen ſolde
Si ſtuͦnt uf ʒehant und ſprach
Des auch offenbar veriach
Daʒ ſi nimmer uf der erden
Mannes wip wolt werden
Si ſprach ih han einen man erchoꝛn
Daʒ hoͤher man noch nie geboꝛn
Woꝛden iſt uf al der erden
Alſo edel und alſo werden
Er iſt chvnich vnd herre
Von ſinem rich ſag ih ev mere
Sin chvnich rich iſt ſo geſtalt
Da wirt nimmer niema alt
Da wirt nimmer nieman ſiech
Da iſt weder ſtrit noch chriech
Da iſt weder haʒ noch niͤt
Da iſt frid auch alle ʒit
Da lit nieman inne toͤt
Da iſt weder leit noh noͤt
Da enhat nieman ungemach
Vnflat nie menſch da geſach
Da lidet nieman durſt noch hunger
Da ſpottet des alten niht der iunger
Noch ʒechalt noch ʒe heiʒ
Da nieman wirt noch auch der ſweiʒ
nimmer nieman da begivʒet
Der weile nieman da bedrivʒet
Da wirt nimmer inne naht
Slafes wirt da niht gedaht
Da iſt ewig liechtes ſchin
Schoͤner dan der ſunnen ſchin
Dauſent ſtund und auch der mane
Der ʒweier liecht iſt man da ane
Min prevtegan und der herre min
Der git dem lande ſchoͤnen ſchin
Er git auch dem ſelbem lande
ere und vrevde manigerhande
Dev frevde nimmer ende nimt
Swer der ſelben frevden phligt
nimmer den bedrieʒen mach
Dev frevd iſt gar an vngemach
Da iſt ſtæter engel ſanch
Vnd auch ſvͤʒer hærphen chlanch
Die engel mit den ſelen ſingent
Die ſele mit den engeln ſpringent
Manigerſlahte ſeiten ſpil
Da iſt vn̄ ſvͤʒeʒ doͤnes vil
Leiren herphen und geigen
nieman mach da lobeʒ geſwigen
Min brevtegan fvͤrt den reien da
Die heiligen tanʒent alle nah
Er machet den magden auh da tantʒ
Von ſtern treit er einen chrantʒ
Er dauid un̄ her Salomon
Di hærphent da den ſvͤʒen don
Loben ſchallen vn̄ ſingen
Lanʒen reien un̄ ſpringen
Vnd manigerſlaht chvrʒewile
Iſt da ane maʒe vil
Min prevtegan di heiligen da ſpiſet
Die ſel er ʒetiſche wiſet
Die rihte ſint da manigerſlaht
Dev ſpiſe iſt ſvͤʒ von reiner aht
Da trinchet man den khipper win
Der ſchenk daʒ iſt der prevtegan min
Auch iſt in dem kunichriche
Augenweide wnnechliche
Von ſchoͤnen paumen manigerſlachte
Der paume frucht iſt ſolher achte
Swer ſi iʒet der ſtirbet nimmer
Geſunt und iunch belibet er immer
Auch ſint in dem ſelbem lande
Schoͤn bluͦmen manigerhande
Der bluͦmen art der iſt alſo
Swer ſi ſicht der iſt immer vro
Balſem unt cẏnamon
Deʒ iſt da uil ʒvͦ einer chon
hat mih des landes ʒ herre genomen
Vnd ih auch in ʒeprevtegan
Ih hanʒt im min trewe gegebn
Die da wile ih uf der erden lebe
Ich Ʒ wirde nimmer mannes wip
Min ſele iſt ſin und auch min lip
Ich wil beliben magt reine
nimmer gewinne ih mannes gemeine
Dvͦ die prieſter diſe rede
Gehoꝛten di maria tet
Si nam des wnder al gelich
Vnd dauhte ſi alle wnderlich
Daʒ maria div magt iunge
do wiſe woꝛt mit ir ʒunge
Vol bring͛n mochte vnd daʒ ſichund
So ſchoͤne reden mit ir munde
Si ſprachen o du reinev magt
Dev heilige ſchrift daʒ wider ſagt
Da von allen unſern wiben
Encheine magt ſule beliben
Si ſvlen nemen man ʒe e
Nach dem gebot moẏſe
Vnd ſulen auch ſichint gewinnen
Vnd div ʒe gotes dienſt pringen
Wand dev heilige ſchrift daʒ ſagt
Welh vrowe ode magt
niht gewinnet kindes fruͦht
Dev iſt von got gar verfluͦht
deſ fluͦches geſchicht
Griffet ʒvͦ der ſele nicht
Wand er triffet vil mere
An libes frevde unt an werltliche ere
Der prieſter ſprach du wil hie mit
vf pringen einen niwen ſit
Der noch nie wart gehoͤꝛet
Da unſer e mit wirt geſtoͤꝛet
Maria ſprach min magtuͦm
Mag ev ſchaden niht getuͦn
Er mach ewer e niht ʒeſtoͤꝛen
Ir ſvlt ob got wil daʒ gehoͤꝛen
Daʒ min magtuͦm ſol chomen
Al der werlt gemein ʒefrumen
Die prieſter dvͦ ʒe rate giengen
alſo ir rede ſi an viengen
Batet ir herren al dar ʒvͦ
Waʒ ſvl wir mit marien tuͦn
ob ſi magt alſo belibet
Vn̄ unſer gebot alſus vertribet
Si machet da mit ein niweʒ leben
Vnd mach ſich ein boͤſer ſit erheben
Vnſern tochtern und unſern wiben
Die ane man da wellent beliben
Die werdent pilde nemen dar an
Daʒ ſi gar verſmæhent die man
Daz ein iude geſtuͦnt Marien
in iude geſtuͦnt marien mit
er ſprach ir wiʒet niht den ſit
Der in der e geſchriben iſt
Mich dunchet daʒ ir des niht enwiſt
Moẏſes puͦch unſ daʒ ſagt
Welh wip od magt E in gelvbde got getuͦt
Daʒ doch recht iſt un guͦt
Daʒ mach der uater ode der wirt
Swenne er des inne wirt
Verwerfen und widerſag͛n
Daʒ muͦʒ geſchehendes ſelben tages
wider ret er nicht daʒ ſan
Daʒ gelvbde muͦʒ fvͤr ſih gan
Maria dev magt hat encheiʒen
Ir khevſche got die muͦʒ ſi leiſten
Wand daʒ ir vater alſo lieʒ
niht wider ret duͦ ers gefrieſch
Er hat ſi vil me gebunden
ediv magt ſprechen kunde
So hat er ſi ʒvͦ einer praut
Got geheiʒen vberlaut
Dar umb gib ih ev den rat
Ob ir wiſe ſinne hat
Daʒ wir got von himelrich
pitten alle ſunderlich
Daʒ er uns die ſinne verlihe
Waʒ wir tuͦn ſvln mit marien
Der ſelbe rat begunde dvͦ allen
Den wiſen priſtern wol geuallen
Die prieſter duͦ gepieten hieʒen
Daʒ die levt des nicht lieʒen
daʒ ſi alle vaſten ſolden
Dri tage daʒ in ʒeigen wolde
Got und auch die lere gebn
Wie maria ſolde lebn
Dvͦ vaſten ſi und al ʒegote
kiefen daʒ er in ſinen poten
In ſenden wolde der ſi lerte
Ʒe welhem lebn maria kerte
an dem drittem tage ein ſtunme erſchal
In dem tempel vber al
Dev ſtunme geboͤt daʒ al die man
Die noch khonſchaft wæren an
Vnd doch uon dauides geſlæhte
Wæren chomen mit uollem rehte
In den tempel ʒe ieruſalem
choemen ein iſlih precht mit im
In ſiner hant dar ein gerten
Die ſvln al gegebn werden
Dem eltiſtem prieſter in die hant
Der ſol ſi merchen ſa ʒehant
Mit einem ʒeichen gar gewiſſe
Daʒ er ſi ʒechennen wiſʒe
Vnd mege merchen auh da bi
Ein iſlich gerte wes dev ſi
Dar vber ſol er auch den ſeg͛n
Sprechen un̄ ʒvͦ dem alter leg͛n
Welh gerte danne beginnet
Gruͦnen pluͦmin laup gewinnet
Der heilige geiſt von himelrich
Chumt in einer taubengelich
Vnd uf di gerten ſitʒet ſi
Vn̄ ʒeiget ſih da ſcheimperli
Wes danne iſt dev ſelbe gerte 
Dem ſol maria dev magt wert
Gegebn ʒe einer khonen werden
Gefrevt des wirt er uf der erden
Dvͦ die ſelben ſtunme vernamen
Die priſter al da von erquamen
Si gebuten in daʒ lant
Daʒ alle dichoemen ſa ʒehant
Die niht khonen heten noh
Vn̄ geboͤꝛn wærn doch
Von des kvnigeſ dauides geſlæhte
Mit rechter art und uollem rechte
Vnd ein iſlich præcht ein gerten
Dar an ſolt daʒ ʒeichen werden
Daʒ gotes ſtunme het geſagt
von marien d͛ reinen magt
Dvͦ chomen dar der iungelinge
Vnd alter vil vf den gedingen
Daʒ in maria mochte werden
Ʒe einer khonen un ir gerten
prahten in daʒ tempel quamen
Die gerten ſi dem prieſter gaben
Der piſchof in enkegen giench
Die gerten alle von in enphiench
Er beʒeichent ſi nach der ſtunme woͤꝛte
Vnd ſaʒt ſi ʒvͦ des alters oiͤte
Die iuden warten alle tage
Wenne nah d͛ ſtunme ſage
Solt daʒ ʒeichen da geſchehn
Ob ſi mohten daʒ geſehn
Vergangen was der funfte tach
nie dehein ʒelchen da geſchach
Got ſi aber dvͦ alle paten
Daʒ er ſich mit ſinen genaden
Ʒvͦ ir gepet wolde neigen
Vn̄ noh daʒ ʒeichen in erʒeigen
Dev gotes ſtunme aber erſchal
In dem tempel vber al
Si ſprach der reine gotes traut
Dem maria ʒe einer praut
Sol und auch ʒe chonen werden
Der iſt nicht chomen noch ſin gerte
hat her bracht der heilige man
Des ʒeichens mvͤʒt ir weſen an
chumt er niht er iſt geboͤꝛn
Von bechlehem in hat erchoͤꝛn
Von himel got ʒe einem khnechte
Er iſt dauides geſlæhte
Ioſep iſt der herre genant
Iacobs ſun un̄ wol erkant
Nv wil ich ev ſagen hie mere
Wer der ſelbe ioſep wære
Der ioſep was von bethlehem
Iacobs ſun und cleophe
Was ſin pꝛuͦder den vrowe an
nach iacobs toͤde ʒe einem man
nam und im eines chindes genas
Daʒ auch maria geheiʒen was
her ioſep was ein ʒimmerman
Mit ſiner chunſt er genuͦch gewan
Alleʒ ſin lebn was gerecht
Er was ein heiliger gotes kneht
Mit groͤʒem vliͤʒ er diente got
Vn̄ lebt gar nah ſinem gebot
Er was auch aller tugende rich
Vor allen ſvnden huͦt er ſich
Ane haʒ unt ane nit
Vn̄ ane ʒoͤꝛn auch alle ʒit
Lebte der vil reine man
Aller untugent was er an
An allerſlachte trugende
Er lebt unt ane lugende
Encheiner untriwen er phlach
Von im nieman leid geſchach
Er was den levten al gemein
Lieb unt holt wand er enkhein
Menſchen durch ſin armuͦt
Verſmæhet noch durch ſin ungemuͦt
Swer ungemach und arbeit
het u auh herʒen leit
Gern er dem ʒehelfe quam
Manigem er ſin leit benam
Er teilte gern den armen
Sin guͦt u auh erbarmen
Vber die ſiechen er ſi phlach
Wenne daʒ er daʒ geſach
Witwin waiſen er gern troͤſte
Manigen uʒ der noͤt erloͤſte
Milte diemvͤtich und guͦt
Was d͛ ſælige un̄ wolgemuͦt
Er was chvnich aller tugent
Der het er von ſiner iugent
Gephlegt mit groͤʒer khevſchecheit
Vnd ſines herʒen reinecheit
Sin liͤp was khevſch und auch ſin ſel
An allerſlahte ſvnden meil
Al ſin werch unt ſin geparn
Ʒvchtich un̄ khevſch warn
Al ſin woꝛt unt ſin rede
Div was khevſch di er tete
khevſch ſin augen khevſch ſin ſehn
khevſch ſin gen khevſch ſin ſten
Er was khevſch er was reine
Fleiſchlih geluſt wand er encheine
An ſinem libe nie gewan
Der uil reine gotes man
Daz ioſep zvͦ dem tempel kom
Dvͦ dev ſtunme was aber chomen
Die prieſter heten ſi vernomen
Von in allen ſa ʒehant
Wrden poten hin geſant
Ʒe Ioſep hinʒe bechlehem
Daʒ er quæme ʒe ieruſalem
Vnd wart gebotendem gotes khnehte
Daʒ er quæm dar und prehte
eine gerten inſiner hant
Dv was gehoͤꝛſam ſa ʒehant
Ioſep der uil heilige man
Ʒe ieruſalem er ſchiͤr quam
In ſiner hant er truͦch ein gerte
Der reine und auch der gotes werde
In den tempel er gie ʒehant
Da er di priſter alle vant
Der piſchof im enkegen giench
Die gerten von ſiner hant enphiench
Dvͦ er die ʒvͦ dem alter truͦch
Vʒ d͛ ſelben gerten ſluͦch
pluͦmen und grvͤneʒ laup
Der heilig geiſt d͛ quam dvͦ auh
her nider von dem himelrich
In einer wiͤʒen taubengelich
Vf di gerten ſaʒ ſi
Voꝛ allen levten ſcheinperli
Dvͦ di levte daʒ vber al
Geſahen einen groͤʒen ſchal
huͦben und ſi alle gelih
Lopten got uon himelrich
Dvͦ ſi daʒ groͤʒ ʒeichen geſahen
Des alle mit ein ander iahen
Daʒ ioſep wære ein heilich man
Dem got het genade getan
Voꝛ al der werlt ſunderlich
Mit dem ʒeichen ſo wnderlich
Si iahen er wæredes wert aleine
Daʒ im maria dev magt reine
Gegebn wrde ʒe einer praut
Wand er wære gotes traut
Die priſter und auch di andern iuden
herm Ioſep daʒ gebuten
Daʒ er marien die magt her
Ʒe khonen næme un̄ daʒ er wær
ein hvͤtær ir khevſchecheit
Vnd auch ir eliche trewe erʒeigt
Si ſprachen ioſep heiliger man
Got hat dir groͤʒ ere getan
Mit diſem groͤʒem ʒeichen nu
Dar umb gepiet wir dir daʒ dv
Marien ʒe einer khonen nemeſt
Recht und elich mit ir lebeſt
Dvͦ ioſep diſe red vernam
Da uon erſchniht un̄ hart erquam
Er ſprah ir herren al gelih
Dev red dunchet mih wnderlih
Daʒ ir mir ſo altem manne
So iunch ein kint welt an ſpannen
Ih han mih wibe lange ab getan
Der wil ich immer weſen an
ob ih wip danne nemen ſolde
So tugentlih magt ih nimmer wolde
Geleidigen alſ marie dev reine
Ir ʒimt niht dev minne gemeine
Die priſter ſprachen eʒ muͦʒ nv ſin
Vns was unchunt daʒ lebn din
Got hat uns geʒeiget dih
Mit einem ʒeichen wnderlich
Ioſep dvͦ der heilige man
In ſinem gebet rief er an
Got uon himel daʒ er im
In der noͤt ʒehelfe quæme
Er ſprach herre uater min
Send mir nu di hilfe din
Du piſt aller wiſheit vol
Vn̄ chenneſt ellev herʒe wol
Du weiʒt daʒ lieber herre daʒ ich
Ʒe chevſche han verpunden mich
Daʒ ih wil khevſch und rein
Beliͤben und wibes gemein
herre nimmer wil gewinnen
Ich diene dir gern mit rechten ſinnen
Lob und ere ſage ih dir
Vn̄ pitte dih daʒ du helfeſt mir
Daʒ ih der reinen magt liͤb
Nimmer gervͤte noh ander wiͤb
Daz ein engel troͤſt Ioſep gab
vͦ ioſep an ſiͤnem gebete lach
ein engel quam ʒvͦ im und ſprach
Ioſep lieber gotes khneht
Din gebet daʒ iſt gereht
Got der hat uon himel mih
her geſant daʒ ih nu dih
Groeſte und ein lere gebe
Vn̄ alle din ſwære beneme
Darumbe ioſep heiliger man
Du ſiſt aller ſoꝛgen an
Du ſolt nicht da wider ſtreben
Daʒ man di magt dir wil geben
Die reinen marien ʒe einer praut
Da uon ich ſage dir gotes traut
Daʒ nie wart reiner menſch geboꝛn
Got der hat ſi im erchoꝛn
Ʒvͦ einer praut vʒ allen wiben
Si wil immer magt beliben
Si hat got ʒeprevteguͦm
Genomen un̄ irm magtuͦm
Wand khevſch hat ſi im geheiʒen
Die wil ſi im gern leiſten
Ir iſt khevſch und reinecheit
Als lieb als dir und ir ſint leit
Alle geluſt fleiſchlih
Vn̄ ſwaʒ ʒeſvnden ʒevhet ſih
Si wil beliben magt reine
Vn̄ ſi nimmer mannes gemeine
Gewinnet nach ſvntlichen dingen
Ir vleiʒ wil ſi mit khevſche twingen
Dar umbe ioſep heiliger man
Die heiligen magt nim dich an
La ſi werden dir gegebn
Ʒvͦ einer khonen daʒ ir lebn
Mit ein ander mvgt gemein
In gotes minnen khevſch und rein
Du ſolt ſin ir preuteguͦn
Du ſolt doch niht ir magtuͦm
Mit woꝛten noch mit werchen chrenken
Vnd nimmer ſolt uf ſi gedenchen
Deheiner dinge di ſvntich ſin
Rein ſol ſin div minne din
Du ſolt ir phleg͛n und hvͤten
Mit ʒoꝛn noch mit ungemvͤte
Solt du nimmer ſi betrvͤben
Din tugent ſol man an ir pꝛvͤben
Du ſolt ir dienen alſ diner vrowen
Vnd phleg͛n ir mit rechten triwen
nimmer ſolt du ſi beſwærn
alle ʒit ſolt du ſi eren
Du ſolt ir auch ir noͤt durft gebn
Gvͤtlich ſolt du mit ir lebn
Mit ʒvhten unt mit reinen minnen
Mit voꝛhten gotes mit khevſchen ſinnen
Dvͦ der engel diſe rede
Ʒvͦ herm ioſep gar getet
er fuͦr uf ʒehimelrich
der potſchaft troͤſt her ioſep ſich
Die prieſter und die andern iuden
Der magt marien daʒ gebuten
daʒ ſi drate ʒvͦ in quæme
Vn̄ ioſep ʒe einem man næme
Dev ſælige und auch dev rein mareie
Ʒe got von herʒen begunde ſchreien
Daʒ er ir ʒehelfe quæme
Ir leid u auh ir noͤt benæme
Si ſprach herre uater min
La mih dir bevolhen ſin
hilf mir nu uʒ dirre noͤt
Ode lamih ligen toͤt
Daʒ ih nicht den magtuͦm
verlieſe noh ʒeſvnden chom
Du weiſt wol herre daʒ ich
han erchoͤꝛn aleine dich
Fvͤr ellev dinch daʒ ich dich minne
Mit herʒen unt mit rehtem ſinne
Daʒ ih mich gelaʒen han
Alein an dih des pin ih an
Alleʒ troͤſtes der menſchlich iſt
Wand du alein min troſter piſt
Du piſt min vater und min bꝛuͦder
Dv piſt min ſweſter und min muͦter
Dv piſt min man du piſt min herte
Dv piſt min kvnich ih han din ere
Dv piſt min helfe du piſt min troͤſt
An dich ſo wird ich nicht erloͤſt
Dv piſt min lieber prevteguͦm
Dir gib ih minen magtuͦm
Dv piſt min vil ſchoͤner man
Ih wil din nimm͛ werden an
Dv piſt min friedel und min frivͤnt
Ih pin von diner minne enʒ vndet
Dv piſt min herre du piſt min khneht
Ih diene dir gern des han ih reht
Du piſt min helfe du piſt min rat
An dir al min ſælde ſtat
Dv piſt min liep du piſt min leit
Durh dih ſo leid ih gern arbeit
Dv piſt mineſ liͤbeſ khevſchecheit
Vnd miner ſele reinecheit
Du piſt min frevde du piſt min ſpil
khvrʒwile han ih von dir vil
Dv piſt min lachen du piſt min weinen
Ih han nieman dan dich einen
Dv piſt min toͤt dv piſt min lebn
Ich han mih gar an dich ergebn
Dv piſt ein ſpiegel miner augen
Ih mach din nimmerme gelaugen
Dv piſt miner ſele liecht
Ih mach von dir geſcheiden nieht
Dv piſt min un̄ ih pin din
Ih wil immer bi dir ſin
Dar umbe ih pitte lieber herre
Daʒ dv welleſt mine ſwære
Benemen mir und mich behvͤten
Durch din mute und dine gvͤte
Daʒ ih herre nimmer werde
Von dir geſcheiden uf der erde
Vnd niht verlieſe min khevſchecheit
Mines magtuͦmes reinecheit
Daz ein engel marien troͤſt gab
Ein engel ʒvͦ marien quam
Der ſi troͤſte u ir benam
al ir ſwære und ſprah ʒvͦ ir
Gotes frid ſi vrowe mit dir
Got von himelrich hat mich
her geſant daʒ ih nv dih
troͤſte und ein lere gebe
Wie du vrowe ſvleſt lebn
Man wil dih einem manne gebn
Da ſolt du vrowe niht wider ſtrebn
Daʒ uf dih nieman des mvge iehn
Daʒ du welleſt ſtoͤꝛen die e
Wand du bi dem ſelbem manne
Belibeſt rein magtūoh danne
khevſch und rein ʒ iſt ſin lebn
Des mannes den I man dir wil gebn
Er hat verloptEʒellev wip
Rein iſt ſin ſele Sʒ vn̄ khevſch ſin lip
Ioſep iſt der herre geheiʒen
Du ſolt noh von imh daʒ freiſchen
Daʒ er iſt ein gotes traut
Du ſolt werdn gern ſin praut
Vnd ſolt auch ſin khone ſin
Er ſol din wirt geheiʒen ſin
Auch nimmer gein dir gedenchet
Boͤſer dinge noch auch gechrenchet
Dinen reinen magtuͦm
Sicher von got ih dih des tuͦn
Wand er iſt khevſch und iſt rein
Er ſol ſin mit dir gemein
An valſch in rehten triwen
Dir ſol er dienen alſ ſiner vrowen
Auch er nimmer chranchen muͦt
Ʒvͦ dir gewinnet und niht entuͦt
Daʒ dir immer werde leit
ode ſwache dine khevſchecheit
Er ſol dir din noͤtdurft gebn
Mit vliͤʒe ſol er auch din phleg͛n
Er ſol din mit triwen hvͤten
Nimm͛ leit noh ungemvͤte
Dir von im ſol geſchehn
Din frevde ſolt du an im ſehn
Er ſol ſin ein chamerær
Vn̄ ein vil reiner hvͤter
Diner ſele khevſchecheit
Vn̄ dines liͤbes reinecheit
Er ſol dines herʒen frid
Nimmer auh mit boͤſem ſite
Ʒeſtoͤꝛn er ſol auch niht ſwachen
Dich mit ʒoꝛn noch ungemachen
Magt ſolt du immer beliben
Wand du vrowe voͤꝛ allen wiben
Geſegent und geheiliget piſt
Von dem der unſer ſchepher iſt
Der engel fuͦr uf ʒe hEʒ melrich
Got bevalh maria ſich
Die prieſter und die ʒ I phariſe
Gabn dvͦ nah moẏſes EʒIe
Ioſep und marien ʒe ʒʒ ſamen
In des ewigen gotes namen
Dvͦ nam moẏſes der gotes traut
Marien die magt ʒe einer praut
Die iuden eines ſites phlagen
Swenne ſih ʒwei levte namen
Daʒ ſi wæren bi der e
Si gaben ein ʒil in e
Daʒ ſi e ſich niht næmen
Vnʒ di tage des ʒileſ quæmen
Alſo gaben ein ʒil di iuden
Ioſep und im daʒ verputen
Daʒ er nicht ʒe wibe næme
Marien e drei manod quæmen
Die wile fuͦr her ioſep heim
Ʒvͦ ſinem hauſ ʒe bechlehem
Da alleʒ daʒ bereiten wolde
Daʒ er ʒe der prautloft haben ſolde
Der piſchof unt di priſter dvͦ
Der magt marien ſchuͦfen ʒvͦ
Siben magde di pi ir wæren
Daʒ taten ſi marien ʒe eren
Daʒ die ir gæben rech urchvnde
Daʒ nieman ualſch geſagen chvnde
noch enmohte geliegen uf ſi
Dar umb di magde ir warn bi
Daʒ auch nieman moht geʒeihen
Boſer dinge die magt marien
Die priſter ſanden dvͦ hin heim
Marien uon ieruſalem
Ʒe naʒarech ʒvͦ ir muͦter
Di ſibn magde fuͦren mit ir
Dvͦ maria da heime was
alleʒ des ſi phlach was daʒ
Die heilige ſchrift ſi gern las
Ir gebetes auch nicht vergaʒ
Dev werch dev ſi gelernet het
In dem tempel woꝛht ſi ſtæte
Die ſibn magde khevſch und rein
Di mit ir warn al genein
Auch laſen peten un̄ woꝛhten
Vn̄ lebten gar in goteſ ſoꝛhten
oft und diche ſi daʒ ſahen
Daʒ ʒvͦ marien quamen
Die engel gotes von himelrich
Vnd reten mit ir ſchemperlich
troͤſten und lerten ſi
Geſtuͦnden ir mit dienſte bi
eineʒ tages marie und ir geſellin
Giengen uʒ dem chaſtellin
naʒarech durch chvrʒwiͤle
Vn̄ ergiengen ſih ein wiͤle
Ʒvͦ einem pꝛunnen ſi quamen
Da uon di levt waʒer namen
Ʒvͦ dem prunnen die magde ſaʒen
Maria wolt daʒ nicht laʒen
ein lvtʒel von den andern giench
Ir gebet ſi an viench
ein engel dar ʒvͦ ir quam
da uon dev magt hart erquam
Der engel lauchte ſam dev ſunne
Die magde di ſaʒen bi dem prunne
Dvͦ ſi den ſelben engel ſahen
Von groͤʒen voꝛhten ſi erſchrahten
Maria ſtuͦnd an ir gebet
Ʒvͦ ir der engel ſprach di red
Maria magt fræv dih
Got der hat von himelrich
Frevd und ere dir enboten
Du piſt ein vaʒ erwelt uon gote
Frev dih himeliſchev pluͦme
Du haſt mit dinem magtuͦme
erwoꝛben daʒ du wirdeſt praut
Gotes uon himel der iſt din traut
Fro ſi din ſele fro ſi din herʒe
Du ſolt vtriben al di ſmerʒen
Die menſchlich kvnne dvͦ geviench
Dvͦ vrov eua die ſvnde begiench
Frev dich magt mit allem ſinne
Wand du ſchiͤr kvneginne
Solt in himel der engel werden
Vnd menſchliches chvnnes vf der erden
Frev dich dauides tochter ſchoͤne
Der engel und der heiligen kroͤne
Dev wirt gegeben dir ʒeloͤne
Du ſolt ſitʒen uf gotes chroͤne
Frev dich magt und vrowe reine
Vʒ al der werlt hat dich aleine
Got ʒvͦ einer praut erchoͤꝛn
In ſæliger ʒit wrd du geboͤꝛn
Der welt ſolt du gebn lieht
Daʒ enmach erleſchen nieht
Du ſolt werden ein cherʒenſtal
Daʒ in die werlt levchtet vber al
Von dir wirt auch der engel ſchar
In dem himel erfvllet gar
Von dir wirt al dev werlt erloͤſt
Vnd adames kvnne wirt alleʒ getroͤſt
Von dir wirt dev helle ʒebrochen
Vnd die da inne ſint belochen
Die werdent alle da uʒ genomen
Daʒ muͦʒ maria von dir chomen
Von dir wirt auh vf getan
Des himels poͤꝛt un̄ ſol enphahn
Die da noch ſint in der hellen
Di ſvln werden geſellen
Der engel in dem himelrich
Vn̄ ſvln werden in gelich
Von dir gewinnet auch menſchlih kvnne
Lob und ere und groͤʒe wnne
Wand din tugent dar ʒvͦ bringet
Got daʒ er die gotheit menget
Ʒvͦ dem menſchlichem vleiſche
Daʒ ſolt du vrowe ſchir gevreiſchen
Dar umbe vrowe tugentlich
Nu un̄ immer frev dich
Wand aller frevden anegenge
Du piſt un̄ gotes kind berærinne
Der engel dvͦ marien lie
heim ſi mit den magden gie
Dar nach geſchah an dem dritten tage
ein niweʒ dinch daʒ ich ev ſage
Maria dev magt aleine was
In ir chamer und ſaʒ
Irʒ werches ſi mit fliʒe phlach
Ir gebet die wile auch ſprach
Die magde waren alle da fvͤr
vͤʒerchalbe an der tvͤt
Div eine da irʒ wercheſ phlagen
Die andern an ir gebet lagen
Marien werch was an den ʒiten
Si woꝛchte golt dvͦ und ſiͤden
Die ʒwirent ſi beidev ſchon ʒeſamen
Dvͦ chom ʒvͦ ir in daʒ gadem
ein engel Gabuel genant
Marien er aleine vant
Der engel ſprach ih grvͤʒe dich
Maria magt tugentlih
Aller genaden dv piſt vol
Got immer mit dir weſn ſol
Du piſt geſegent vber ellev wip
Din ſele iſt ſælich und auch din lip
Dvͦ die red maria vernam
harte ſi da von erquam
Si begunde lange trahten
In ir herʒen welherſlahte
Der gruͦʒ des ſelben engels wære
Der engel ſprach du ſiſt an ſwære
Vnd ane voꝛhte du weſen ſolt
Got uon himel iſt dir holt
Er iſt dir genædich woꝛden
Gelaube minen woꝛten
eineʒ khindes ſolt du ſwanger werden
Daʒ wirt herre uf al der erden
Vnd daʒ khint ſol ſin ein ſun
Daʒ ſold auch heiʒen du ieſum
Auch wirt er gotes ſun genant
Gewaltich vber ellev lant
Mit groͤʒen eren wirt ſin lebn
Der hoͤhe got der wil im gebn
hern dauides chvnichriche
Vn̄ auh gewalt in himelriche
Vnd wirt auch er mit allem rechte
khvnich in dauides geſlæchte
Daʒ riͤche ſol an ende ſten
Vnd mag auch nimmer me ʒergen
Maria ʒvͦ dem engel ſprach
Wie geſchehn daʒ imm͛ mach
Daʒ ih magt ane man
kint gewinne wand nie gewan
Muͦt noch willen ʒvͦ kheinen manne
Wie ſol ich kint gewinnen danne
Der engel ſprach uon himelrich
Der heilige geiſt ſol vrowe in dich
Chomen und erfvllen dich
Mit ſinen genaden taugenlich
Daʒ kint daʒ uon dir wirt geboꝛn
Daʒ hat im got ʒeſun erchoꝛn
Daʒ ſol auch geheiliget werden
In den himeln und uf dergeerden
Daʒ duʒ gelaubeſt deſte baʒ ſage
Ghunt darumbe tuͦn ih dir daʒ
Daʒ din mvͦme eliʒabet
ſin ſun in irm liͤbe treit
Den alſo alt ſi hat enphangen
Vnd doch geweſen iſt ſo lange
Vnperhaft me dan fvnfʒech iar
Daʒ ich dir ſage daʒ iſt war
Wand ellev dinch ſint mvgelich
Ʒetvͦn got von himelrich
Maria ſich dvͦ got ergab
Ʒvͦ dem engel ſi dvͦ ſprach
Ih pin gotes dienærin
Gern ih im gehoꝛſam pin
al ſin wille an mir erge
Nah dinem woꝛte mir geſche
Daz maria got enphiench
vͦ dev rede ein ende nam
Gotes fun von himel quam
Vnd fuͦr uʒ ſineʒ vater ſchoͤʒ
Sih in marien lip beſloͤʒ
Vnd nam von ir an ſin gotheit
Vnſer vleiſch und die menſcheit
Dvͦ dev potſchaft gar ergiench
Maria dev magt got enphiench
In iren khevſchn reinen lip
Vn̄ doch reinev magt beleib
Daʒ gotes woꝛt daʒ wart ʒefleiſche
In ir liͤbe von dem heiligen geiſte
Von des heiligen engels worten
Got gotes ſun iſt menſch worden
Daʒ woꝛt daʒ die oͤten hoͤꝛten
Marien daʒ iſt in ir woͤꝛten
Vleiſch unt pluͦt lib und ſel
Die nam got ʒvͦ einer gemehl
An ſine gotheit ewichlih
Daʒ nimmer ſi geſchiedn ſih
Gotes ſun durch die oͤꝛen quam
In die magt und an ſih nam
Vnſer kranche vndʒ menſcheit
vnd vnſer ſt vber natuͦre proͤdecheit
Vnd in ir er nevn manode beleib
Die wiͤle wuͦhſ der chleine lib
Vnʒ er ſo michel wrde
Daʒ er quæm ʒvͦ der gepurt
Dvͦ dev potſchaft was ergangen
Vnd maria het enphangen
ein kint uon got ſichunt dvͦ tete
Des engels Gabrieles rede
Vnd die potſchaft ir muͦter
vn̄ auh den magdn di ir huͦten
Si lieʒ ſi wiʒen unt tet in chunt
Alleʒ in der ſelbn ſtund
Daʒ ir von unſerm herren gote
Bi dem engl was enboten
Vnd ſagt auch daʒ elvͤʒabech
Ir mvͦme ein kint enphangen het
Daʒ ſi in irm alter wære
ſines kindeſ woͤꝛden ſwære
Doch wolt maria daʒ beſehn
Ob iʒ wære alſa geſchehn
ob ir mvͦme wære ſwanger weʒden
Als ſi het von des engels woꝛten
het gehoͤꝛet da hin fvͤr
ob daʒ wær war erfvͤr
Der ſelben magde drei ſi nam
Mit den fuͦr ſi hin und quam
Ʒvͦ elẏʒabech ir mvͦmen
Elẏͤʒabet dvͦ ſi ſah chomen
Marien ir enkegen giench
Mit groͤʒn frevdn ſiʒ enphiench
Si ſprach ʒvͦ ir wol mich wart
Wol mich der nu lieben vart
Daʒ du ʒvͦ mir chomen piſt
Niſtel min in dirre friſt
Mit welherſlahte dinge han ich
Gedient umb got daʒ mich
suͦchet dev muͦter mines herren
Ich enwart nie wert der eren
Daʒ ſi ſolt ʒuͦ mir chomen
Di got ʒe muͦter hat genomen
Dvͦ ich dinen gruͦʒ enphiench
Groͤʒ frevd dvͦ angiench
Daʒ kint daʒ in dem libe ich trage
Dar umbe vrowe ich dir daʒ ſage
Du piſt geſegent und geſæliget
Dev fruht dineſ liͤbes iſt geheiliget
Du piſt geſegent voꝛ allen wiben
Du treiſt ein kint in dinem libe
Daz in dir geheiliget iſt
von dem auh du geſegent piſt
Wand du gelaubet haſt den woꝛten
Des engels dar umbe iſt in dir woꝛden
Got ʒe menſch deſ ſolt du werden
hoͤhe gelobt uf der erden
Du ſprach maria got hat ſich
Nv erbarmet vber mich
er hat mir groͤʒe genade getan
Groͤʒ ere von im enphangen ih han
Si hvͦb dv an daʒ geſanch
Daʒ het ſolhen anevanch
Anima mea maginſicat
Dominū min ſel dev hat
Ʒelobn got von himelrich
Wand er hat geneiget ſich
Mit ſiner gotlicher minne
Ʒvͦ mir ſiner dienærinne
Durch mines herʒen diemvͤtecheit
Vnd ſiner groͤʒn barmherʒecheit
hat er ſich ʒvͦ mir geneiget
Vn̄ ſin gvͤte mir erʒeiget
Er hat ſin lob an mir gepreitet
Vnd ſinen namen an mir geheiliget
Er wil auch daʒ an mir leiſten
alleʒ daʒ er hat geheiʒen
Vnſerm uater abraham
Vn̄ al dem khvnne ſines ſamen
Daz Ioſep wider kom
vnd vant daz maria ein kint
Ein welle da maria beleib
vn̄ driͤʒech tage da vertreib trſich
duͦ ſi eʒ alleʒ wol erfuͦr
Sinam urlaub und fuͦr
Von ir niftel elẏʒabech
Vn̄ quam heim ʒe naʒarech
Dvͦ dev ʒit ein endenam
Des vierden manodeſ wid͛ quam
Ioſep der reine gotes traut
Ʒvͦ marien ſiner praut
Er wolt ſi fvͤren mit im heim
Ʒvͦ ſinem hauſ ʒe bechlehem
Dvͦ er ein weile bi ir beleib
Vnd churʒe ʒit al da vertreib
er wart ſchiͤr dvͦ inne daʒ
Maria dev magt ſwang͛ was
Er ſach daʒ ſi was kindes ſwær
Daʒ was im ein liebeʒ mær
harte er da von erſchraht
Groͤʒ leit auh im geſchach
Er vande in ſinem herʒen
Vngemach und groʒen ſmerʒen
Er chlagte got von himelrich
In ſinem herʒn taug͛nlih
Sin leit und auch ſin ungemach
Daʒ er an ſiner vrowen ſach
Er getraute doch des niht
Daʒ maria dev magt des iht
Solhes dinges het getan
Daʒ ir niht wol moͤht anſtan
Wand er weſſe ſi ſo reine
Daʒ ſi nimm͛ ſvnde encheine
Getæte di got wider wære
Vnd da ſi mit verlute ir ere
er truͦge doch ſo taugenlich
Sin vngemach und huͦte ſich
Ioſep der reine gotes traut
Daʒ dev rein maria ſin praut
niht wrde ſines ungemaches inne
Vnd wrden betrvͤbt da uon ir ſinne
Doch maria daʒ wol ſach
Vn̄ mercht wol ſin vngemach
Daʒ er da uon het ſwære
daʒ ſi kindes ſwanger wære
Ir geſellin ſi alle ſam
Di ſibn magde ʒvͦ ir nam
Vnd ſagte ioſep alleʒ daʒ
Daʒ ir von got enboten was
Bi dem engel Gabꝛiel
Daʒ ſi wære ane meil
Aller dinge dev fleiſchlich wæren
Di man ʒeſvnden mohte cheren
Auch die ſibn magde dvͦ
Der reinen marien ſtunden ʒvͦ
Si gabendes ein urchvnde
Daʒ ſi wære gar an ſvnde
Si ſpinchen ioſep heiliger man
Maria iſt aller ſvnden an
Wir tuͦn dir al gemeine chunt
Daʒ marien reiner munt
nie mit manne redhaft wart
Daʒ wiʒe wir wol nach der vart
Dvͦ du ʒe ieruſalem
von ir ſchied un fvͤr heim
Wand wir waren bi ir ſtæte
Si was alle ʒit an ir gebete
nie dehein menſch an ir geſach
Anderʒ niht dan daʒ ſi phlach
Werches peten und leſen 
Vnd ſtæte in goteſ dienſt weſen
Wir wiʒen wol daʒ ſi iſt rein
Magt un̄ nie dehein
Fleiſchlich ſvnde an ir gewan
Si geruͦrte auch nie dehein man
ofte und diche wir daʒ ſahen
Daʒ die engel ʒvͦ ir quamen
Vnd ir ſtunden dienſteʒ bi
Groͤſten un̄ lerten ſi
Die engel chomen oft her nider
Ʒvͦ marien und danne wider
Fuͦren uf ʒe himelrich
Daʒ ſahe wir alle ſcheinperlih
Dar umbe ioſep heiliger man
Du ſolt encheinen poͤſen wan
haben uf di rein marie
Wand ſi iſt aller ſvnden vriͤ
Mit der rede die ſi taten
Mohten ioſep niht geraten
Daʒ in lieʒ der ungemach
Der in ſinem herʒen lach
Dvͦ wolt der reine gotes traut
Marien die magt ſine praut
Laʒen und ſich von ir ʒiehen
In ander lant er wolt fliehen
Daʒ wolt er tuͦn verpoꝛgen
Doch mit rehten triwen und mit ſoꝛgen
Daʒ ſi voꝛ den levten allen
niht wrde ʒe mære und auch ʒe ſchalle
Er was guͦt und auch getrewe
Dar umbe wolt er ſine vrowen
niht ʒeſchalle noch ʒemæren
pringen und mit nihte beſwæren
Doch ſo pat er unſern herren
Got uon himel daʒ er leren
In durch ſin groͤʒ gvͤte wolde
Waʒ er tvͤn ſinem dinge ſolde
ein engel dvͦ ʒe ioſep quam
Der im ſin ſoꝛgebenam
Er ſprach ioſep dauides ſun
chuft ih dir von got tun
Du ſolt marien niht begebn
Du ſolt mit trewen bi ir lebn
Si iſt eines kindes woꝛden ſwære
Daʒ hat gemachet vnſer herre
Got uon himel an ir libe
Si iſt div heiligiſt aller wibe
Si iſt noch ein reinev magt
Als ih dir e auch han geſagt
Ir leib iſt khevſch ir lib iſt rein
Si gewan nie mannes gemein
Daʒ du an ir nv haſt geſehen
Daʒ iſt von dem heilig͛n geiſt geſchehn
Si ſol gebern einen ſun
Den ſolt du heiʒen ieſum
Von dem ſune wil ich dir chvnden
Daʒ er die werlt von iren ſvnden
Erloſet und ſol auch chvnich werden
In dem himel und uf der erden
Daz Ioſep fuͦrte marien ze bethle hem
Von der rede der gotes man
Ioſep ein frevde gewan
vnd vertreib uʒ ſinem herʒen
Alle die ſoꝛge ſines ſmerʒen
Dvͦ gie der reine gotes traut
Ʒvͦ marien ſiner praut
Vnd pat die reinen umb hulde
Daʒ ſi vergæbe im ſin ſchulde
Daʒ er hete ſi beſwæret
Deʒ wart er ſchir von ir gewert
Ʒe naʒarech bi ir er duͦ beleib
Mit frevden ſine ʒit vertreib
Vnʒ daʒ ein ende ſchir næme
Die nevn manod dev ʒit auch quæme
Daʒ maria dev magt her
Irn reinen ſun gelr
Dvͦ nevn manod waren ergangen
Daʒ maria het enphangen
Ir kint von got gotes traut
her ioſep der nam ſine praut
Vnd wolt ſi fvͤren mit im heim
Ʒe ſinem haus ʒe bechlehem
Vf einen eſel ſaʒt er ſi
Da rait ſi vf er gie da bi
Dvͦ ſi fuͦren uf dem wege
Da was ir peider phlege
Von der heiligen ſchrift ſi reten
Vnd auch vnderſtunden peten
Maria ʒvͦ ioſep ſprach
Ih daʒ verlaʒn niht enmach
Ich ſage dir die gotes taugen
Die got geʒeiget hat minen augen
Ʒweierſlachte levte ſtunden
Voꝛ mir die einen waren iuden
Die ander was dev heidenſchaft
Der was vil mit groͤʒer chraft
Die iuden weinten und chlagten
Mit frevden groͤʒ die heiden lachten
vnvro was dev iudiſchaft
Vrolich was dev heidenſchaft
Ioſep ſprach dvͦ weiſt du waʒ
vrowe beʒeichen mvge daʒ
Maria ſprach an minem kinde
Als ih an minem ſinne vinde
Dev ʒeichen ſvln ellev geſchehn
Als ih ſi voꝛ nu han geſehn
In churʒer wile chomen ſi
Ʒe bechlehem und nahen da bi
eʒ was ieʒvͦ woꝛden nacht
Vnd al dev ʒit was volbracht
Daʒ got geboꝛn werden wolde
Den maria gebern ſolde
ein engel dvͦ von himel quam
Den eſel bi dem pritel nam
Da dev magt uf ſaʒ 
Dev des kindeſ ſwanger was
Der engel hieʒ den eſel ſten
Vnd lieʒ in fvrbaʒ niht engen
Maria an ir auch dvͦ bevant
Daʒ chomen was dev ʒit ʒehant
Daʒ ſi des kindeſ ſolt geneſen
Dev welle ſolt niht langer weſen
Voꝛ der ſtat ein michel luͦch
Vnder einem perge ſtuͦnt
eʒ was ein hoͤle groͤʒ und wit
Da phlagen in der ſumer ʒit
Die mvͤden levte ʒeraſten
Ir purden auh ʒevaʒen
Die uf der ſtraʒe ſolden varn
vnd auh di mvͤde chomen dar
In die hoͤle maria giench
Ein legerſtat ſi ir geviench
Ioſep in daʒ ſelbe luͦch
Den eſel un̄ den oͤhſen ſluͦch
In der hoͤle ein khrippe was
Da der levte viͤhe uʒ aʒ
Daʒ luͦch hat daʒ ewangelium
Geheiʒen diuerſoꝛium
Von den zwein hef ammen
Ioſep ſchiͤr het daʒ vernomen
Daʒ marien ʒit was chomen
Daʒ ſi ſolt ir kint gewinnen
Er tet ein dinch von ſinen ſinnen
In die ſtat er drate lief 
Ʒwo hefammen ʒvͦ im er rief
daʒ ſi ʒvͦ marien quæmen
Vn̄ ir phlege ſih an næmen
Daʒ ſi niht aleine wære
als ſi ir reineʒ kint gebære
Dvͦ er ioſep ʒvͦ in giench
Maria dev magt umbe viench
ein groʒeʒ lieht von himelrich
Daʒ was der ſunnen ſchin gelich
Von himel ein groͤʒev ſchar
Der heiligen engel chomen dar
Daʒ ſi der magt an ir gepurt
Vnd auch dem kinde ʒe dienſt wrden
Vnd daʒ ſi iren herren erten
Der da ſolt geboꝛn werden
Da wart unſer herre geboꝛn
Den got ʒe ſune her erchoꝛn
Von mariender reinen magt
Als ẏſaẏaſ het geſagt
Maria irʒ reinen ſunes genas
Der al der werlt herte was
Doch ſo beleib ſi magt rein
Von der geburt nie dehein
Mail an irem libe gewan
Alleʒ ween was ſi an
Ganʒ beleib auch ir reiner liͤp
Wand ſi niht als ein ander wiͤp
Irʒ vil heiligen kindeſ genas
Ir magtuͦm vnʒeſtoͤꝛet was
Smerʒen ween und ungemach 
Der reinen magde nie geſchach
Dvͦ ſi irʒ reinen kindes genas
Wand alſ dev ſunne durh daʒ glas
Schinet daʒ glas belibet vnʒebꝛochen
Alſo het maria belochen
In irm libe ir kindelin
Daʒ kom ſam d͛ ſunnen ſchin
Vʒ dem glas von irm libe
An allerſlaht gepreſt der wibe
Wand ſi was magt voꝛ der geburt
In der geburt nah der geburt
Daʒ ſloʒ wart nie vf getan
Des magtuͦmes noch voꝛ noch nah
Die engel dvͦ daʒ kint enphiengen
Vnd mit der muͦter auch begiengen
hefammen recht und alle ſungen
Mit den himeliſchen ʒungen
nu iſt geboꝛn unſer herre
des hat got von himel ere
Er ſol weſen vnſer troͤſt
Von im wirt auch dev werlt erloͤſt
Dvͦ her ioſep wider va quam
An ſinem herʒen hart erquam
Dvͦ er des liehtes ſchin erſach
Maria rief im vn̄ ſprah
Ghum her ioſep lieber herre
dv ſolt weſn ane ſwære
Sich daʒ liebe kindelin
des ih nv geneſen bin
Dvͦ ioſep daʒ kint geſach
Mit groͤʒen frevden ʒuͦ im er ſprach
Wol mih wart der lieben ʒit
wol mih daʒ min auge nu ſiht
Minen troͤſt und minen ſchephær
Minen got und minen herren
Vrolich er ʒvͦ dem chinde giench
In ſine hende er eʒ enphiench
Vnd ſprach wilkomen kvnich min
In daʒ chvnichriche din
wilkomen herre in din lant
Wol im dem du wirſt erchant
Got und menſch ih lobe dih
Wand du haſt aleine mih
Darʒvͦ lieber herre erchoꝛn
Daʒ du werden woldeſt geboꝛn
Daʒ ich phlege diner geburt
Vnd der ʒe dem erſten inne wrd
Ih lobe dich daʒ du din muͦter
Di reinen magt miner huͦte
haſt bevolhen lieber herre
dev an allerſlahte ſwære
Iſt nv magt kint geneſn
Vn̄ ſol auh imm magt weſn
Du haſt die gotheit in der menſcheit
Vnd die menſcheit in der gotheit
Lieber herre erʒeiget mir
Des ſage ih lob un̄ ere dir
Rkint maria in tvͤchel want
Mit reinen winteln ſi eʒ pant
In ein chrippe leit ſi daʒ
Da ir beider vihe uʒ aʒ
Der eſel und daʒ ſelbe rint
Erkanden daʒ daʒ iunge kint
Ir ſchepher und ir herre wære
Si puten im alſ ſi mochten ere
Vf ir khnie ſi vieln nider
Vnd nigen im und ſtuͦnden wider
Vf vnd deheineʒ eʒenſʒ phlagen
Mit wnder ſi daʒ kint an ſahen
Ʒwo hefammen auch dar quamen
Vnd marien die magt ſahen
daʒ ſi was eineʒ kindes geneſn
Dev ʒeichendev da ſvln weſen
Vnd auch der unflat der da wirt
Swenne ein vrowe ein kint gebirt
An marien niht enfunden
Des nam ſi beide michel wnder
Si ſahen an marien daʒ
Daʒ ſi noh reinev magt was
Doch eines kindes was geneſen
Wie daʒ an ir mochte weſen
Des nam ſi peide wnder groͤʒ
auh ſo funden ſi dev ſloͤʒ
Ganʒ an irem magtuͦm
Wie daʒ dar ʒvͦ mohte komen
Des nam wnder peidev wip
Si ſahen daʒ ir reiner lip
nie von manne was bewollen
Auch ir bꝛvſtel waren volle
Spvnnes wand uon gotes tawe
Milh enphangen het dev vrawe
Dev wip nam des alleʒ wnder
Der ſelben wibe dvͦ einev ſunder
Die magt marien verſuͦchen wolde
Anders dan ſi pilleich ſolde
Vnʒvchtechlich ir hant lieʒ ſleffen
Die magt wolt ſi an greiſen
Dvͦ erlampte ſa ʒehant
dem wibe wart doꝛtent dev ſelb hant
Da mit ſi wolt den reinen lip
Marien greifen wolt daʒ wip
Si erſchrahte ſere und erquam
Dvͦ ſi bevant daʒ ſi was lam
Wemende und chlagende ſi ſprach
We mir daʒ mir ie gezzn geſchach
Dev toͤꝛheit daʒ ih die vil reine
greif an dev an mannes gemeine
Von got hat ein kint getragen
Des muͦʒ ih minev leit nu chlagen
Si begunde die magt marien
vaſte an rvͤfen vn̄ ſchreien
daʒ ſi ir ʒe helfe quæme
vn̄ ir ungemach ir benæme
Maria ſprach min kint du ſolt
pitten daʒ eʒ dir din ſchult
Durch ſin kintheit welle vergebn
Vnd dir verlihe geſunteʒ lebn
Ʒvͦ dem kinde daʒ wip dvͦ trat
Mit weinenden augen ſi eʒ pat
Daʒ eʒ durch ere ſiner geburt
Ir helfen wold daʒ ir wrd
Geſunt ir arm und auch ir hant
Schiͤr an ir ſi daʒ bevant
daʒ ſi wol was geſunt
Woꝛden in der ſelbn ſtunt
Daʒ ſelbe wip hieʒ ſalome
Dev ander geheiʒen was rache
In die ſtat ſi drate liefen
den levten al ʒeſamen riefen
Si ſprachen wir habn nu geſehen
Wnder groͤʒ daʒ iſt geſchehen
Ein magt hat ein kint gewnnen
nicht an ir gemerchen chunnen
ob ſi ie mannes ſchuldich wrde
wir vinden nicht an ir geburde
Dehein ʒeichendev ſolten weſen
Ob ſi wære kindeſ geneſen
Si hat gewnnen ein ſchoͤneʒ kint
Dev ʒeichen doch an ir niht ſint
Daʒ ſi ie wrde mannes wip
Ganʒ un rein iſt noh ir lip
Ganʒ iſt noch ir magtuͦm
Vn̄ hat gewnnen doh einē ſun
Si wart von manne nie bewollen
Doch hat ſi ſpvnnes den vollen
In iren prvſten magtlich
Wer geſach dem ie gelich
An gebreſten und an vnflat
Wiplicher dinge ein kint ſi hat
Gewnnen und auh an vngemach
Daʒ wnder noch nie menſch geſach
Si hat ane man ein kindelin
bewnnen daʒ muͦʒ von got ſin
Daz die viehirten die engel ſahen
Dvͦ maria des kindes genas
Ʒe mitter naht eʒ woꝛden was
die levte heten durch die weite
Ir vihe getriben uf die heide
Als iſt in dem lande ſit
Di hvͤter giengen auh da mit
Die hirten die des vihes phlagen
Von himel ein engel ſahen
ein groͤʒeʒ liecht ſi umbeviench
Der ſelbe engel ʒvͦ in giench
Da von in groʒev voꝛcht geſchach
Fvrchtet ev niht der engel ſprach
Groͤʒ frevd tuͦn ih ev kunt
Dev iſt geſchehn in dirre ſtunt
Der werlt herre iſt geboꝛn
Den got ʒe ſun hat erchoꝛn
Daʒ iſt ʒe bechlehem geſchehen
Vmbe daʒ ſvlt ir da hin gen
Da vindet ir daʒ kindelin
Gewnten in reinev tvͤchelin
Daʒ iſt in ein chrippe geleit
Dev ʒeichen han ich ev geſeit
Er iſt al der levte troͤſt
von im wirt dev werlt erloͤſt
Dvͦ chomen ʒvͦ dem engel dar
Ander engel ein michel ſchar
Die fuͦren uf ʒe himelrich
Vn̄ ſungen alle gar gelich
Gloꝛia in ertelſis deo
Got ſi ere in der hoͤhe
Di levt vf erde haben frid
Den rehteʒ lebn volget mit
Die vihirten niht enlieʒen
Ʒe bechlehem ſi drate liefen
Daʒ ſelbe kindelin ſ ſi funden
Daʒ was in tvͤchelin gewnden
In ein khrippe was eʒ geleit
Als in der engel het geſeit
Marien und ioſep ſi ſahen
Voꝛ al den levten ſi des iahen
Daʒ ſi die engel heten geſehen
Vn̄ alleʒ alſo wære geſchehn
Als in der engel het geſagt
von dem kinde un̄ von d͛ magt
Ioſep der nul ſælige man
In der ſtat ein hauſ gewan
Die rein marien fuͦrt er dar in
Vnd ir liebeʒ kindelin
Dvͦ got geboꝛn wolde werden
von ſiner muͦter uf der erden
Groͤʒev ʒeichen dvͦ geſchahen
Die gemeine dev levte ſahen
In dem lufte dvͦ erſchein
ein niwer ſtern daʒ nie dehein
So groʒer ſtern wart geſehen
Des hoͤꝛ ih al dev puͦch mir iehen
Der ſtern lauht in ellev lant
Von ſinem ſchiͤne wart erchant
Daʒ got al der werlt herre
Von einer magt geboꝛn wære
Dvͦ got geboꝛn werden wolde
vnd ſin dev magt geneſen ſolde
Von ole ʒe roͤme ein pꝛunne erſpranch
Vnd ſchoͤn ole uʒ der erden dranch
Sam daʒ waʒer und floͤʒ
Daʒ was von got ein ʒeichen groͤʒ
Den pꝛunnen manich menſch ſach
Der ran mer dan iar und tach
In daʒ waʒ er daʒ da rinnet
Durh rome tẏberiſ iſt eʒ genennet
In der ſelben nacht gie vʒ
der roͤmiſte keiſer auguſtus
er hub uf dev augen ſin
Vn̄ ſach eines ſtern ſchin
Der ſelbe ſtern was gelich
ſiner magt ſcheinperlich
Dev magt het ein kindelin
an ir arm der magde ſchin
Gab liechtes me dan ander ſtern
Vnd luͦgt in die werlt verre
Dvͦ der keiſer daʒ geſach
harte er da von erſchrach
Drate er nach wiͤſen meiſtern ſande
Wa ſi waren in dem lande
daʒ ſi im gæbn lere
Waʒ da bi beʒeichent wære
nieman dvͦ ſo wiſe was
der geſag͛n mochte daʒ
Waʒ von dem ʒeichen mocht geſchehn
Daʒ der keiſer het geſehen
ein altev vrowe dvͦ dar quam
Sibilla was der vrowen nam
Si ſprach er geboꝛn nv iſt
von einer magt der heilig chriſt
Den hat nv ein magt reine
Gewnnen an mannes gemeine
Getragen hat ein magt ein kint
Des ellev kvnichrich ſint
Daʒ kint hat got ʒeſun erchoꝛn
Daʒ iſt von einer magt geboꝛn
Daʒ kint ſol in dem himel werden
herre und kvnich vf der erden
Dvͦ der keiſer daʒ erhoͤꝛte
Da von enphie er groͤʒ voꝛhte
Sinev pilde er draſe hieʒ
Nider werfen vn̄ niht enlieʒ
Daʒ in nieman anpete
Wand er daʒ e geboten hete
Er het in allen lange geboten
Daʒ man in ʒvͦ einem gote
Ʒellen ſolde in allem lande
Dar umbe ſinev pilde er ſande
In ellev ſine chvnichrich
Daʒ dev levte in alle gelich
An peten als got 
Daʒ wart gecheret in einen ſpot
Wand er gebot da wider
Daʒ man ſolde prechen nider
ellev dev pilde dev da wæren
Im gemachet ʒe valſchen eren
Von dem tempel daz dvͦ nider viel
Ein pethauſ dvͦ ʒe roͤme was
templum patis hieʒ auch daʒ
ein fridhauſ in ellev lant
Was daʒ ſelbe haus genant
Daʒ was gemachet alſo ueſte
Daʒ man wol fvr war daʒ weſte
Daʒ eʒ nimmer moht ʒergen
Vnd an daʒ ende der werlt ſten
Alſo ſtarch was daʒ geʒimmer
Daʒ eʒ gevallen mohte nimmer
Die roͤmær umb ſolhe ſache
hieʒen in daʒ pechauſ machen
Daʒ ſi ſolten ſtæten frid
Behaben und gewalt da mit
Daʒ ſi ſo lange mit fride wæren
Als lange der tempel mochte weren
Dvͦ got menſch geboꝛn wart
Dvͦ wart der tempel gar ʒeʒart
Vnd viel nider uf die erden
Dvͦ got geboꝛn wolde werden
Dvͦ man daʒ hauſ het an gevangen
Ʒemachen ein alt wip chom gegangen
Vnd ʒvͦ al den levten ſprach
Dvͦ ſi daʒ pechauſ ane ſach
Der tempel ſol niht lange ſten
Er ſol ſchiͤr gar ʒergen
Wenne ein magt gewinnet ein kint
So ʒefvͤrt ditʒ haus der wint
Daʒ ſi ev herren al geſagt
Swenne von einer rein magt
wirt ein kindelin geboꝛn
Iwer arbeit wirt dan gar vloꝛn
an diſem haus daʒ vellet danne nider
Vnd wirt gemachet nimmer wider
Der rede dev levte alle lachten
Vnd einen ſpot da von machten
Sam daʒ nimmer moͤcht geſchehn
Des daʒ alte wip het geiehen
Si hieʒen ſchriͤben uf die tvͤr
Vn̄ grabn an di ſtein da fvͤr
Wenne ein magt ſwanger wirt
Vnd magt weſend ein kint geburt
So ſol ditʒ pechaus nider vallen
Daʒ hat geſagt ein wib uns allen
Swenne ein kint ein magt reine
Gewinnet ane mannes gemeine
So ſol der tempel vallen nider
Vnd wirt gemachet nimmer wider
Dar umbe daʒ ſelbe haus nider bꝛaſt
Vnd alles des geʒimmers laſt
Dvͦ maria irʒ kindes genas
alſ an der tvͤr geſchribn was
Von der chroͤne div dvͦ erſchein
In den lvften ein khroͤne
dev was guldin vn̄ ſchoͤne
Michel ſam ein groͤʒeʒ tat
Swebt ʒe roͤme ob der ſtat
Dvͦ maria gewan ir kint
Des ellev kvnichrich ſint
Dvͦ geboꝛn daʒ ewige lebn
wart ʒe roͤme ſah man ſwebn
ob der ſtat ein guldin khroͤne
Dev was michel und ſchoͤne
Daz dvͦ honich regente
Dvͦ maria ir kint gewan
vʒ den lvften honich ran
vf die erden in ellev lant
Da mit ward unſ daz erkant
Daʒ der ſvͤʒe honichſeim
Gotes ſun vns komen heim
wære her nider in vnſer lant
Dvͦ er die menſcheit an ſih pant
Daz elliv wazer ſtille ſtunden
Ellev waʒer ſtille ſtuͦnden
Me dan drithalbe ſtunde
Daʒ ſi ʒetal niht enrunnen
Vnd puten eredem ewigen pꝛunnen
Von dem ſi alle waren komen
Vn̄ urſprinch heten al genomen
Dvͦ er ſolt geboꝛn werden
von ſiner muͦter uf di erden
Von den ſvndærn die toͤt lagen
Eʒ iſt einerſlahte ſvnden
die wil ich al der werlt chvnden
Dev iſt groͤʒ und ungemeine
vn̄ iſt got widerʒæme
Di wile dev ſvnde was uf erden
Got enwolt niht menſch werden
Di wile der menſchen einer lebte
An dem dev ſelbe ſvnde chlebte
Got wolt niht ſin gotheit
Miſchen ʒvͦ der menſcheit
Dar umbe an der ſelben nacht
Dvͦ dev ʒit was volbracht
Daʒ wolt geboꝛn werden got
Si lagen al gemeine toͤt
Des gæhen toͤdes die wrden ſunden
An der vngenæmen ſvnden
Der ſvnden ſich der tievel ſchamt
Als er den menſchendes gemant
Daʒ er di ſvnde wil begen
So beginnet er von im flihen
Den engel auch dev ſvnde vertribet
Daʒ er bi der nimmer belibet
Dev ſvnde machet den luft vnreine
Vnreiner wart nie ſvnde deheine
Die ſvnde wil ih laʒen beliͤben
Von der wil ich nicht me ſchriͤben
nimmer ſol man ſi genennen
Daʒ ſi ieman mege erkennen
niwan der ſi begangen hat
Der tvͦ ſi ir ab deiſt min rat
Von drin ſunnen an dem himel
Dvͦ dev ʒit ſchir chomen ſolde
daʒ got geboꝛn werden wolde
Dvͦ ſach man an dem himelrich
Drei ſunnen ſten ſchon und gelich
Auch dvͦ ſah man ſten da bi
Volle wahſen manen dri
Die ſunnen dri ʒeſamnen giengen
Vnd einer ſunnen ſchin enphiengen
An den manen daʒ auch geſchach
Daʒ ʒeichen manich menſch ſach
Da bi uns daʒ beʒeichent iſt
Daʒ gotes ſun d͛ heilig chriſt
hat uns beʒeichet ein gotheit
Mit dem ſchine der drivaltecheit
Daz ieſuſ wart beſniten
Ioſep und al ſine mage
Chomen an dem achtem tage
vnd marien kint beſniten
nach moẏſes e in iren ſiten
Ieſus wart daʒ kint geheiʒen
Als der engel het beheiʒen
Von den drin kvm geit
Dvͦ irʒ kindes genas dev magt
Der ſtern von dem ih han geſagt
Dvͦ erſchein iellev lant
Bi dem ſtern wart erkant
Daʒ gotes ſun der werlt herre
Von einer magt geboͤꝛn wære
In dem lande ʒe oꝛient
Daʒ iſt in der werlt ende
Geſeʒen waren khvnige dri
Die ſelben khvnige auch da bi
Wicheit an den ſtern phlagen
Dvͦ ſi diſen ſtern geſahen
An dem ſi wol daʒ erchanden
daʒ da in den ſelben landen
Da ſi den ſtern ſahen
Nv wære geboꝛn al der werlt herre
Die chvnige ʒeſamen quamen
Mit rate ſi ſich daʒ annamen
Daʒ ſi da hin wolden varen
Di warheit von dem kinde ervarn
Si bereiten ſich uf die vart
Schiͤr bereitet daʒ alleʒ wart
Daʒ ſi ʒedem wege ſolden
haben den ſi varen wolden
Golt und ſilber mit in namen
Vnd alle ʒvͦ ein ander quamen
Mit ir khnehten und ir geſinde
Vnd fuͦren hin ʒedem kinde
Nv hebt ſih al hie ein vrage
Der lat evch nicht betragen
Wenne der ſtern ſchinen begunde
Der was des kindes vrkvnde
Vns dev eine ſchrift daʒ ſagt
Dvͦ maria dev reine magt
Ir vil reineʒ kint gewan
Der ſtern ſchinen dvͦ began
Daʒ enmach nicht wol geſten
Wand daʒ enmochte niht ſin geſchehn
Daʒ in alſo churʒen ʒiͤten
Dri khvnige mohten dar geriͤten
Alſo verre vͦʒ irm lande
wand ſi got dvͦ dar ſande
Dvͦ daʒ kint was ʒwelf tage alt
Als im dev muͦter het geʒalt
Da von ein heilige ſchribet uns
Der iſt geheiʒen eriſoſtomus
Er heiʒet iohannes guldin munt
In ſinem puͦch tvͦt er uns chunt
Vnd ſprichet alſo der heilige man
Sanctuſ eriſoſtomus iohan
Dvͦ got vʒ ſines vater ſchoͤʒ
Von himel fuͦr und ſich beſloͤʒ
In ein magt und enphiench
Menſchlih vleiſh dvͦ daʒ ergiench
Daʒ von des heiligen engels woꝛten
Gotes ſun was menſch woꝛden
Der ſtern ſchinen dvͦ begunde
Vnd daʒ al der werlt chunde
Daʒ nv menſch woꝛden wære
Des himels und der erden herre
Dvͦ maria ir kint enphiench
Deſ ſtern ſchin duͦ angiench
Die dri kvnige in ir lande
Den ſtern ſahen und daʒ erkanden
Daʒ gotes ſun an ſin gotheit
Genomen het di menſheit
Si quamen ʒeſamen alle dri
an einen rat gevielen ſi
Daʒ ſi da hin wolden varen
Des ſternʒ ʒeichen gar ervaren
Dvͦ ſi wrdendes enein
Si fuͦren alle wider heim
Vf die vart ſi dvͦ bereiten
Ir ſavmær ſi ʒeſamen leiten
Si namen golt und ſilber herte
Ʒvͦ der langen pite varte
Ros und khnehte mit in namen
Vnd wider ʒvͦ ein ander quamen
Vf die ſtraʒe ſi huͦben ſich
Vn̄ paten got von himelrich
Daʒ er ir geverte wrde
Daʒ ſi quæmen ʒvͦ ſiner geburde
Si fuͦren walt velt und heide
Der niwe ſtern was ir geleite
Der ſelbe ſtern was ſo liecht
Vnd auch ſo michel daʒ im niecht
Benemen mochte ſinen ſchin
Dev ſunne noch die ſchoͤne ſin
Dvͦ gotes ſin geboꝛn was
des maria dev magt genas
Die dri kvnige chomen hin
In die ſtat ʒe ieruſalem
Vnd vragten wa geboꝛn wære
Der iuden chvnich und ir herre
Die iuden al da von erquamen
Dvͦ ſi diſe rede vernamen
Vnd al dev ſtat betrvͤbet wart
Von der ſelben kvnige vart
Der kvnich herodes auch ervoͤꝛchte
Dvͦ er diſe rede erhoͤꝛte
Die iuden und die phariſe
di vragt er wa daʒ in der e
Gewiſſagt und geſchriben wære
In welher ſtat der iuden herre
Vnd kvnich ſolt geboꝛn werden
Der herte auch wrde uf al der erden
Si ſprachen und ſagten im
In der ſtat ʒe bechlehem
Da wirt geboꝛn gotes chriſt
Als in dem puͦch geſchribn iſt
nach den kvnigen ſant herodes
heimlih er vragte des
Wenne ſi heten von erſte geſehen
Den ſtern ſchinen daʒ ſi iehen 
Die kvnige die ʒit und auch die ſtunde
Daʒ der ſtern ſchinen begunde
Den kvnich herodeſ gar beſchieden
Vnd wenne ſi wæren uʒ geriten
herodes ſprach ʒvͦ in nv vart
Vnd ſuͦchet daʒ kint und daʒ ervart
Wa daʒ ſi vnt ſagt mir
Wand daʒ wil ih auh ſam ir
An peten und eʒ eren
Sam den minen rehten herren
Min opher wil ih auch dem kinde
pringen gern wa ih daʒ vinde
Von herodes dvͦ geſchieden
Die kvnige uf ir ſtraʒe ſi ritten
Dvͦ ſi uf die ſtraʒe quamen
Den ſtern voꝛ in gen ſi ſahen
Der gie voꝛ den wech in ʒeigte
Vnd ʒvͦ bechlehem ſi leite
Vnd uf dem hauſ geſtuͦnt ſin ſchiͤn
Da inne was daʒ kindelin
Vrevde groͤʒ da von ſi enphiengen
Vnd in daʒ ſelbe hauſ ſi giengen
Die muͦter und daʒ kint ſi funden
Daʒ was in tvͤchelin gewnden
Si vieln nider al geliche
Vn̄ anpeten diemvͤtechliche
Daʒ vil reine kindelin
Auh ſi prachen uf ir ſchrin
Golt mirre wiroͤch ſi im gaben
Ʒvͦ einem opher da mit des iahen
Daʒ er got und menſch wære
Des himels und der erden herre
Mirre wiroch golt ir iglich
dem kinde gabn al gelich
Ir aller opher was gelich
Golt mirte wiroch ir iglich 
Dem kinde ʒe opher brahten
Da mit ſi lobeʒ ſ im gedahten
Daʒ er got und menſch wære
Des himels und der werlt herre
Dvͦ die chvnige dem kindelin
Ir opher buten daʒ kint ſin
hende uf huͦb dvͦ hin enkegen
Sam eʒ in gæbe ſinen ſegen
Si gaben auch des kindes muͦter
Der vil reinen und der guͦten
Von golde ſilber vnd von ſiden
chleinode dvͦ ſi wolden riten
Den heiligen ioſep und den reinen
Mit ſilber golde und edeln ſteinen
erten di kvnige alle dri
Vn̄ in heimlih vragten ſi
Der warheit von dem kindelin
Vnd von der reinen muͦter ſin
Ioſep ſagt in alleʒ daʒ
als eʒ an der warheit was
Daʒ des kindes muͦter wære
Reinev magt un̄ doh ſwære
Des kindes wære ſwanger woꝛden
Aleine von gotes woꝛten
Daʒ ſi nie deheinen man
bewnnen het noh nie began
Vleiſchliher dinge vnd daʒ ſi wære 
Des kindes geneſen ane ſwære
Vnd auch an ungemach der wibe
Vnd daʒ ſi wære an irem libe
Magt dvͦ ſi des kindes genas
Da ʒvͦ ſagt er in daʒ
Daʒ engel wæren da geweſen
Dvͦ ſi des kindes ſolt geneſen
Vnd heten mit ir lob begangen
Des kindes geburt mit ir geſange 
Vrlaup die kvnige von dem kinde
Namen und auch ir geſinde
Wider ʒelande ſi huͦben ſich
ſin engel kom von himelrich
Der engel ſprach deʒ evh bewart
Daʒ ir nicht hin wider vart
Ʒvͦ herodes wand er hat
Vf evh gewnnen boͤſen rat
Die kvnige dvͦ und ir geverten
ein ander ſtraʒe wider kherten
Vnd chomen nicht ʒe ieruſalem
ein andern wech ſi fvͤren heim
Dvͦ herodes des inne wart
daʒ in an der widervart
Die kvnige heten ſo betrog͛n
Vn̄ im an ir geheiʒ gelog͛n
Er hieʒ ſi ſuͦchen un̄ vahen
Vn̄ wolt ſi auh ʒe toͤde ſlahen
Got der ir geleite was
der vnderſtuͦnt dvͦ wol daʒ
Daʒ ſin wille niht mocht ergen
noch ſinen khnehten leit geſchehen
Der vngetrewe dvͦ daʒ geboͤt
Daʒ man dev kint al ʒe toͤt
Slvͤge dev ʒe bechlehem waren
Vnd auch geboꝛn in den ʒwein iaren
Des ſelben moꝛtes hieʒ er eilen
Daʒ vnderſtuͦnt noch eine wiͤle
Got dev friſt darumbe geſchach
Wand in kindelpetn lach
Maria daʒ ſi nicht enwrde
So ſchiͤr betruͦbet nach ir geburde
Der keiſer hete daʒ geboten
Dem kvnige herode mit ſinen poten
Daʒ er drate ʒe rome quæme
Vnd ein chlage uf ſich vernæme
Dvͦ die iuden uf in chlagten
Wand er het ſi verraten
Vnd harte het er ſi beſwært
Daʒ was groʒer chlage wert
Dar umbe er daʒ vnderweg͛n lieʒ
Daʒ er dev kint niht toͤten hieʒ
Vnʒ daʒ er von roͤme quæme
Vnd wider ſinen gewalt genæme
an der vart er ein iar vertreib
So lange er ʒe roͤme beleib
Gvͦ vierʒech tage daʒ kint was alt
Als im ſin muͦter het geʒalt
Ioſep nam daʒ kindelin
Vn̄ maria dev muͦter ſin
Vnd fuͦren iʒ uon bechlehem
Vn̄ komen ʒe ieruſalem
Daʒ opher fuͦrten ſi auh mit
Als dvͦ was d͛ iuden ſit
Daʒ kint in den tempel brahten
Sin opher uf den alter leiten
Ʒwo tvrteltauben daʒ opher was
wand moẏſes het geboten daʒ
In dem tempel was ein man
Der was geheiʒen ſvmeon
Dem manne het geheiʒen got
Daʒ er nimmer læge tot
Vnʒ daʒ er mit ſinen augen
Got geſæhe und ſinev taugen
Got der het im daʒ gegebn
Daʒ er ſo lange ſolde lebn
Vnʒ daʒ got ein menſch wrde
Vnd in ſæhe nach ſiner geburde
Dvͦ er ieſum daʒ kint geſach
Drate er gie ʒvͦ im und ſprach
Wol mich wart daʒ ih den tach
Mit minen augen ie geſach
Daʒ got menſch woꝛden iſt
den ih nv ſihe gotes chriſt
Vrolich er ʒvͦ dem kinde gie
In ſin arem erʒ enphie
Er ſprach wilkomen herre min
In daʒ kvnichrich din
An ſin herʒe daʒ kint er twanch
Vnd an huͦb auch daʒ geſanch
Nunc dimittis domine
Seruum tuum in pace
Mit fride la mich herre geſcheiden
Von dirre werlt mit dinem geleite
nv la mich herre ligen toͤt
Ih han geſehn menſch un got
Gotes wnderlichev taugen
Ich han geſehn mit minen augen
Ich han geſehn der werlt troͤſt
von dem wir werden al erloͤſt
Der werlt liecht han ih geſehen
Da von genade unſ ſol geſchehen
Ʒvͦ marien er auch ſprach
vrowe des kindeſ vngemach
Vnd die marter die eʒ ſol liͤden
Die ſvln durch din herʒe ſniͤden
Sam man durch din ſele ſteche
ein ſwert da von din herʒe breche
Dvͦ ſi begie alleʒ daʒ
Mit dem opher daʒ da was
Geſchriben in der alten e
Nach dem gebot moẏſe
Ioſep nam daʒ kindelin
Vn̄ maria dev muͦter ſin
Vnd fuͦren uʒ ieruſalem
froͤlich ſi fuͦren wider heim
In die ſtat dev naʒaret
Geheiʒen iſt u auh da ſtet
In dem lande ʒe galile
da ſi geweſen waren e
Ieſus der ſum marien dvͦ
nam an ſinen tagen ʒvͦ
Vnd auch an allerſlahte tugent
Da mit erhuͦb ſich ſin iugent
Dvͦ daʒ iar ein ende nam
von roͤm herodes wider quam
Ʒe bechlehem ſin khnechte er ſande
Vnd vber al auch in dem lande
Der ungetriwe daʒ geboͤt
daʒ man dev kint al ʒetoͤt
slvͤge div wæren von ʒwein iaren
Vnd auch alle di noch iunger waren
einen engel dvͦ uon himel got
Ʒe ioſep ſande und im gebot
Daʒ er in egipten lant
Mit dem kinde fvͤr ʒehant
Der engel ſprach dauides ſun
Ioſep von got kunt ih dir tuͦn
Daʒ dv nemeſt daʒ kindelin
Vn̄ marien di muͦter ſin
Vnd var in egipten lant
daʒ ſolt du tuͦn nv ʒehant
Vnd ſolt da beliben unʒ daʒ ih
Von danne varen heiʒe dih
Wand daʒ kint der kvnich herode
suͦchet vnd wil daʒ ʒetode
Slahen dar umbe ſolt du fliehen
Vnd in egipten lant dich ʒiehen
her ioſep des niht enlieʒ
Daʒ in tuͦn d͛ engel hieʒ
Er nam ieſum daʒ kindelin
Vnd marien die muͦter ſin
Vnd huͦb ſich gein dem lande
Da in der engel hin ſande
ein khnecht und diern ʒwo
Fuͦren mit im auch al da
Er fuͦrte mit im auch ein rint
Vnd ʒwen eſel uf einem daʒ kint
Vnd maria dev muͦter ſaʒ
der ander eſel truͦg dev vaʒ
Da inne was waʒer und bꝛoͤt
Des was in uf dem wege noͤt
Wand oͤde und ungetriben waren
Di ſtraʒen di ſi ſolden varen
herberge ſi auch ſelten ſunden
Ʒvͦ deheinem doꝛfe ſi komen kunden
Vf dem velde ſi nahtes lagen
Deheines gemaches ſi dvͦ phlagen
Si heten beide nacht und tach
Manigerſlahte ungemach
Dev ſunne prant ſi an dem tach
Des nachtes in auch we geſchach
Von vroſte und von chaltem winde
Der mvͤt daʒ heilige ingeſinde
Riͤffe regen und ſchuͦr
der machet in oft ir arbeit ſuͦt
Von dem brunne den ieſuſ machte
Eines tages in was ʒerunnen
waʒer vnd deheinen pꝛunnen
Si funden da ſi von habn
Mohten waʒer u ſih labn
Lange dvͦ giengen und riten
Groͤʒn durſt ſi alle liten
Beidiv levte und auh daʒ viͤhe
In der noͤt niht lange ſi lie
Got von himel ir geleite
Si ſahn verte uf einer heide
einen paum lanch un̄ hoͤh
Da von ſi wrden alle vroͤ
Si begunden da hin gahen
Da ſi den ſelben paum ſahen
Ein palmpaum daʒ ſelbe was
Si funden auch da gruͦneʒ gras
Vnder des ſelden paumes ſchaten
Si begunden al da entladen
Di eſel beide von ir laſte
vn̄ ſaʒen nider an die raſte
Si lieʒn ir vihe da eʒen
Dvͦ ſi waren al geſeʒen
Ieſus daʒ lieb kindelin
Daʒ uf di ſchoͤʒ der muͦter ſin
Er ʒoͤhe ſi nider bi der ſchoͤʒ
Mit ſinem vinger begund er ſtoͤʒen
In die erden duͦrch daʒ gras
Dvͦ er voꝛ ſiner muͦter ſaʒ
an der ſtat ein pꝛunne erſpranch
Vnd waʒer uʒ der erden dranch
Der ſelbe pꝛunne ʒetal vloͤʒ
des nam ſi alle wnder groͤʒ
Si lobten got von himelrich
vmb daʒ ʒeichn wnderlich
Mit groͤʒen frevden trunchen ſi
Vnd trenchten auch ir viͤhe da bi
Vnd iren groͤʒen durſt vertriben
Wand ſi waren nach verchliben
Der paum da ſi vnder ſaʒen
Der was lanch und hoͤh ʒe maʒen
Der hie ſvͤʒeʒ obſeʒ vol
Daʒ was ʒiͤtich un ſmahte wol
Dateln iſt dev fruht genant
Die fuͦrt man verre in fromdev lant
Maria huͦb ir augen uf
Vn̄ geſach di ſelben fruht
Vnd ſtille an irm herʒen gerte
ob ir des obſeʒ mohte werden
Wand ſi daʒ gern wolde habn
Ir liebeʒ kint da mit labn
Ieſus daʒ heilig kindelin
Wol der reinen muͦter ſin
herʒe erkant wand er was got
Dem ſelben paume er daʒ gebot
Daʒ er ſih ʒe der erden neigte
Fvͤr ſiner muͦter ſchoͤʒ ſih leite
Daʒ ſi des obʒeʒ als vil næme
Als ſi wolt und rechte ir quæme
Saʒehant der paum ſi neigte
Mit gehoꝛſam daʒ erʒeigte
Daʒ daʒ ſelbe kindel wære
aller treatvͤre herre
Dvͦ maria daʒ geſach
Mit vrevden groͤʒ di fruht ab bꝛach
Die andern brachen mit ir alle
Mit frevden und mit groͤʒm ſchalle
Des ſelben obʒeʒ ein teil ſi aʒen
ein teil ſi behielten ʒvͦ der ſtraʒen
Daʒ ſi mit in mochten habn
Vn̄ uf dem wege ſih gelabn
Dvͦ ſi gebrachen daʒ ſi wolten
Vnd auch da mit ir ſeche fulten
Ieſus daʒ lieb kindelin
Dem paum geboͤt daʒ er dvͦ ſin
eſte uf rechete vnd wuͦchfʒ als e
Vnd trvͤge ſiner fruht me
Bi dem paum di naht ſi belibn
Ir hunger und ir durſt vertribn
Des andern moꝛgens gar frvͦ
fuͦren ſi von danne dvͦ
Daz die paume iugendem kinde
Dvͦ ſi fuͦren durch den walt
Da wart geʒeiget goteſ gewalt
kegendem kinde di paume ſih neigten
Vnd tigen im da mit daʒ ʒeigten
Daʒ daʒ kint ir ſchephær wære
Vnd aller creatvre herre
Di paurze neigten alle ir eſte
Daʒ kint enphiengen und ſine geſte
Auch daʒ uf dem velde was
pluͦnnen chraut laub un̄ gras
Di mohten niht gelaʒen
Si tugen al ʒe der ſtraʒen
Da die heiligen uf giengen
Marien und ir kint enphiengen
Si ſunden uf dem wege ein luͦch
Daʒ was wit und groͤʒ genuͦch
In dem luͦge ſtuͦnt ein hol
Daʒ was groͤʒer trachen vol
Vʒ der hole die trachen fuͦren
Irʒ mundes atem der was fivrin
kegendem geſinde ſi giengen
Da von ſi groͤʒ voꝛhte enphiengen
Ioſep und maria dev reine
Ir beider voꝛht was niht kleine
Ieſus daʒ lieb kindelin
Daʒ uf der ſchoʒ der muͦter ſin
eʒ ſpranch nider uf di erde
vn̄ den groͤʒn trachen werte
Ieſus daʒ kint menſch und got
Den trachen allen daʒ gebot
Daʒ ſi drate wider cherten
Vnd niht enſchatten ſinen geverten
Dvͦ daʒ kint die trakhen ſahen
Vf di erde ſi nider lagen
Vnd anpeten al daʒ kint
dem ellev tier gehoꝛſam ſint
Vnd liefen dvͦ von danne ſchiͤr
Der ſelben trakhen waren vier
Dvͦ ſi geſahen alle daʒ
Si lobten got vn̄ fvr ſih baʒ
Fuͦr daʒ heilige ingeſinde
Mit ieſūdem vn̄ lieben kinde
Dvͦ chomen ʒe dem wege palde
al dev tier dev in dem walde
waren ʒe dem ſelbem kinde
Vnd nigen gein dem geſinde
wolfe pern un̄ fvchſe
Lewen affen un lvchſe
einhvͤren un̄ tigertiͤr hirʒn
ſteinboͤlih un panchiͤr
Al di tier groͤʒ un̄ chleine
Chomen an di ſtraʒ gemeine
kegendem geſinde ſi giengen
Die magt und ir kint enphiengen
Mit in an der ſtraʒen alle
Mit frevden und mit groͤʒem ſchalle
Lieffen ſpilten und ſprungen 
Dem kinde ſih ʒe dienſte twngen
Vnd ʒeigten da mit daʒ eʒ wære
Ir ſchepher und al der werlt herre
Auch di wile ſi mit in waren
Die ſtraʒe di ſi ſolden varen
Weiſten und ʒeigten in
Sam ſi heten menſchen ſin
Alle di vogel andie ſtraʒen
komen un̄ nider ſaʒen
vn̄ nigendem kindelin
Vn̄ marien d͛ muͦter ſin
Mit geſange un̄ mit groͤʒem ſchalle
Enphiengen ſi ir ſchepher alle
Si flugen mit in und ſungen
Vnd manigerſlaht doͤn erchlungen
Si fuͦren walt velt vnd heide
vnd manige wͤſte preite
Dvͦ chomen ſi in einen walt
Da waren inne ſchachær palt
Di taubes und moͤꝛdes phlagen
Dvͦ ſi daʒ geſinde geſahen
Mit ein ander ʒvͦ in chomen
Si wanden daʒ eʒ wære ir frumen
Si heten allen irn ſin
Gar geſetʒet vf gewin
Si ſprachen wir ſin nv beraten
kegen in ſi palde traten
Dv ſi dvͦ geſahen an
Ioſep daʒ der alte man
Fuͦrt als iunch ein vrowen
Si begunden alle ſchowen
Daʒ ſi was als wolgetan
di ſprachen dirre vil alt man
Der hat di ſchoͤnen vrowen verſtoln
Vnd hat ſi uʒ gefvͤrt verholn
Wir ſvln in ʒetoͤde ſlahen
Di andern ſvl wir alle vahen
Die iungen vrowen mit ir kinde
Vnd ovch daʒ ander iugeſinde
Drate ſi hin enkegen giengen
Si alle mit ein ander viengen
ein alter ſchacher bi in was
Der in dem ſelbn walde ſaʒ
Der het gemachet ein huͦs verholn
Dem ſelben wrden ſi bevolhn
Daʒ erʒ die wile behalten ſolte
Vnʒ ſi teilenden raup wolten
Der alte ſchacher ſih ʒehant
Der gevangen vndwant
Er nam ioſep und marien
Vn̄ ir geverten alle driͤ
Vnd fuͦrt ſi mit im in ſin huͦs
Vnd huͦten daʒ ſi niht choͤmen uʒ
Der ſvͤʒe ioſep und der reine
Sin ſoꝛge was niht kleine
Vmb daʒ iunge kindelin
Vn̄ umb di liebn muͦter ſin
Der ſelbe ſchacher het ein wip
Dev was im lieber dan ſin lip
Dvͦ ſi daʒ geſinde ſach
harte ſi da von erſchrach
Mit vliͤʒe begunde ſi dvͦ ſchowen
Die ſchoͤn und auch di iungen vrowen
Marien und ovch ir kindelin
Daʒ lauhte ſam der ſunnen ſchin
Frolich ſi in enkegen giench
Svnderlih ſiʒ alle enphiench
Si gruͦʒt ſi alle minnechlichen
Auch begunde dvͦ entwichen
Dem ſelben ſchachær ſin gemvͤte
Daʒ wart gecheret in ein gvͤte
Er ſprach ʒvͦ ioſep lieber man
Du ſolt weſn ſoꝛgen an
Ev ſol leides niht geſchehn
Ich wil alein daʒ vnderſten
Vor ungemach ih ev bewar
Mit vride ſult ir von hinne varen
Ich ſchaffe ev allen guͦt gemach
noch hiͤnte und moꝛgen al den tach
Ir ſult ein wiͤle raſten hie
vnd lat auch ruͦwen daʒ iwer viͤhe
Er hieʒ ſi daʒ ſi nider ſæʒen
Beide trunchen vn̄ auh æʒen
Des gab er allen dvͦ genuͦch
Ir viͤhe in einen ſtal er ſluͦch
Er gab im fuͦrer und ſtroͤ
Dvͦ wrden ſi aber alle vroͤ
Des ſchacherʒ wip dev machet ein pad
Vnd marien die muͦter pat
Daʒ ſi daʒ liebe kindelin
Naden wolt un waſchen ſin
Schoͤn und wiʒe chleidere
des was maria niht widere
Waʒ irm kinde ʒeheile quam
Fvr guͦt ſi gern daʒ alleʒ nam
Si ſaʒt daʒ libe kindelin
In ein padſchæffelin
Vnd pat im ſinen reinen lip
Dar ʒvͦ half des ſchacherʒ wip
ein ſchoͤn pette ſi bereite
Daʒ liebe kint dar uf ſi leite
Dvͦ chomen in daʒ huͦs gegangen
Die ſchacher di ſi da gevangen
heten der waren in der ſtunt
Funf unʒ in den toͤt wnt
Von chauflevten die ſi vahen
wolden tauben und ſlahen
Wand die heten ſich gewert
Vn̄ geteilt mit in dev ſwert
Si waren alle von pluͦte roͤt
Vnd ſere gewnt unʒ in den toͤt
einer ʒvͦ dem ſchaffe trat
Da daʒ kint het inne gepat
Vnd wolt mit dem waʒer waſchen
Da daʒ kint was inne geſeʒen
Sine wnden duͦ er goͤʒ
Vn̄ daʒ ſelbe waʒer vloͤʒ
Vber al ſin wnden
Die wrden in den ſelben ſtunden
Al geſunt und wol heil
Daʒ was in ein groͤʒeʒ heil
Des nam ſi alle michel wnder
ein iglich iͤlte dvͦ beſunder
Vnd wuͦſch ſin wnden auch alſo
Des wrden ſi al geliche vro
Si wrden al gemeine geſunt
Di da e waren wnt 
Wand dvͦ ſi ſah mit dem waʒer wuͦſchen
Ir wnden ſa ʒeſamen wuͦhſen
Vnd wrden heil und wol bereit
Daʒ kon von ieſus heilicheit
Dvͦ die ſchacher daʒ erfunden
Daʒ heil waren al ir wnden
Von ieſus dem kindelin
vn̄ von der reinen muͦter ſin
Si vielen nider alle drate
vn̄ paten ſi umb ir genade
Daʒ ſi vergæbn in daʒ leit
Daʒ ſi ſi heten an geleit
Der wirt vom huͦs dvͦ ſich ʒehant
Des ſelben waʒerʒ vnderwant
Er gehielt daʒ fliʒchliche
vn̄ wart da von ſit vil riche
Groͤʒ guͦt er da mit gewan
Vnd wart da von ein richer man
Wand ſwem wart we an ſinem libe
Schiͤr ʒvͦ im und ſinem wibe
Mit groͤʒem guͦte dar quam
Des ſelben waʒerʒ von in nam
Swa er daʒ waʒer hin ſtreich
Al ſin ſihtuͦm fuder ſleich
Al ſin wen gar ʒegiench
Da daʒ waʒer an geviench
her ioſep dvͦ niht langer peite
Vf den wech er ſich bereite
Daʒ geſchach an dem dritten tage
Da von huͦb ſich groͤʒev chlage
Von dem wirte und ſinem wibe
Si baten ſi noch lenger beliͤben
Daʒ enmochte niht geſchehn
Si muͦſten vf ir ſtraʒe gen
Der wirt hieʒ in mit in gebn
Ghoſt und des ſi ſolten lebn
Vf die ſtraʒe er ſi ſpiͤſte
Vn̄ gie mit in daʒ er ſi wiͤſte
Die ſtraʒe die ſi ſolten varen
Vnd pat ſi vliʒchlich got bewaren
Des wirtes wip daʒ kindelin
Grævt un̄ pat di muͦter ſin
Daʒ ſi wider chomen wolde
Als ſi ʒelande varen ſolde
Daʒ ſi daʒ enlieʒe nieht
Weinende ſi von ir ſchiet
Aber fuͦr daʒ gotes geſinde
Mit ieſūdem liebn kinde
kegendem egipten lande
Manige ſtraʒe vnbekande
Si fuͦrten oft und diche in huͦte
Da von der vil rein gemuͦte
Ioſep harte wart beſwæret
Vnd auch ſin herʒe diche geſeret
Wand ſi den wech niht wol enchunden
noch auch getriben ſtraʒe funden
Doch troͤſt er ſi ſwie er mochte
Vnd half in allen ſwie er tochte
Dvͦ ſprach der reine und auch der guͦte
Ioſep ʒvͦ des kindes muͦter
Sage mir vrowe waʒ iſt din rat
Diſev ſtraʒe nicht phades hat
Vngetriben iſt dev ſtraʒe
Mih dunchet guͦt daʒ wir laʒen
Weſte ih daʒ eʒ liep dir wære
Von diſem wege ſolt wir cheren
Er iſt oͤde un̄ vngevarn
Vnſ mach aber wider varn
Ein leit und auh ein vngemach
Als uns nv al hie geſchach
Wir vinden nieman bi der ſtraʒen
Da wir uns an mvgengelaʒen
Vns mach geſchehn ſolh noͤt
Daʒ uns lieber wær d͛ toͤt
Dev wͤſte iſt lanch dev heide iſt preit
Ich fvrchte daʒ vns aber leit
In der einoͤde wider var
ob wir diſe ſtraʒe varen
Vrowe ob daʒ din wille nv wære
wir cheren aber ʒvͦ dem mer
Schiͤr mvge wir chomen dar
Ʒvͦ dem mer da mvge wir varen
Durch doͤꝛfer groͤʒ und auch durch ſtete
Da vinde wir levte die vnſer rede
vernement vnd di ſtraʒe wiſent
Vnd auch umb vnſer phenninge ſpiſent
Da vinde wir waʒer und weide
Daʒ iſt uns tiwer uf diſer heide
Wand unſer viͤhe lit durſteʒ toͤt
Vnd lidet auch von hunger noͤt
Guͦter wech enmacht niht chrumbe
Sag mir vrowe waʒ dih dar umbe
Dunchet guͦt daʒ tvͦn auch wir
nv ſage dinen willen mir
Maria ʒvͦ der rede ſweich
Nider mit dem haubet neich
Vaſte weinen ſi begunde
Daʒ ſi niht gereden kunde
Da von erſchraht der heilige man
Weinen er mit ir began
Daʒ was ſines herʒen ungemach
Daʒ er die lieben weinen ſach
Er ſprach vil reinev vrowe min
Waʒ meint daʒ groͤʒ weinen din
nv ſag mir ſvͤʒe traut marie
Waʒ devtet din weinen un̄ din ſchrein
nv bin ich vrowe doch bereit
Ʒeliden alle arbeit
Durch dich und durch din kint ſo reine
Schoͤn marie niht me enweine
Din weinen tuͦt minem herʒen we
Min vrowe marie nv weine niht me
Din weinen machet minem herʒen
Groͤʒ ſwære und ſtarchen ſmerʒen
Maria ſprach vil lieber herre
Ih wein niht umb min ſwære
noch durch deheinen vngemach
Der mir ie von dir geſchach
Wand ſit ih din ie kvnde gewan
Do haſt du leideſ mih erlan
Ih weine herre daʒ groͤʒ leit
Vn̄ auh di ſtarken arbeit
Di du herre haſt durh mich
Erliten ſider daʒ ih dich
Von anegenge han erchant
Vnd nv durch mich in vremdev lant
Mvͤʒt mit groͤʒen ſoꝛgen varen
Vnd auch durch min ſo iungeʒ paren
Dar umbe wein ih din triwe
di ih an dir herre ſchowe
Di du haſt erʒeiget mir
von der ʒit daʒ ih dir
Wart gegebn ʒe einer praut
nv ſoꝛge niht min herʒen traut
Got der ſol uns wol behvͤten
Des getrawe ih ſinen gvͤten
Dvͦ dev ſelbe rede geſchach
Daʒ kint ieſus di wile lach
Vnd ſlief in ſiner muͦter ſchoͤʒ
Daʒ waʒer von den ʒæhern vloͤʒ
Vf daʒ kint dvͦ eʒ erwahte
Sin muͦter eʒ an lachte
Dvͦ daʒ kint geſach dvͦ hangen
Di naʒe ʒæher an ir wangen
Vnd ſach auh daʒ wol an ir augen
Daʒ ſi geweinet het ſo taugen
An ir arm ſin haubet dvͦ leinte
Vnd ſtilleſwigent vaſte weinte
Lieplich iʒ ſin muͦter troͤſte
An ſinen ſvͤʒen munt ſiʒ khuſte
Daʒ kint mit ſeiner hant dvͦ greif
Vnd ſiner muͦter ab ſtreich
Die naʒe ʒæher di iʒ ſach hangen
An ſiner muͦter wangen
Ioſep ſprach noch ſage mir
Vrowe waʒ geualle dir
Welhen wech wir ſvln cheren
Diſen ode ʒvͦ dem mere
Maria ſprach vil lieber herre
Wil ſvln cheren ʒvͦ dem mere
nach dinem rate ſvl wir lazen
Durch die wuͤſte di oͤden ſtraʒen
Dvͦ ſi aber wolten varen
ſin engel chom ʒvͦ in dar
Der gab in troſt und guͦte lere
Vnd machte in ringe al ir ſwære
Er ſprach ioſep vil heilich man
Verʒag͛n niht du ſolt dar an
Var fvͤr dich mit dem geſinde
Die muͦter fvͤr mit irm kinde
In egipten ih volge ev mit
Vn̄ ſchaffe ev allen guͦten ſtid
Ich wil weſn iwer geleite
Daʒ ir ʒweinʒech tageweide
In drin tagen vber vart
Ih wil khvrʒen iwer vart
Eines tages uf dem wege fuͦren
Dvͦ begunde eʒ vaſte ſchuͦren
Sgrcher wint vnd boͤſeʒ weter
Daʒ chom und was in ſere wider
Mit ſtarchem ſturm regen groͤʒ
Nider uf di erden goͤʒ
Daʒ kint ieſus hub uf ſin hant
kegendem weter ſaʒehant
Begunde ſih daʒ weter laʒen
Beidenthalb vber di ſtraʒen
Vnd machte ſam ein poge wær
Vber daʒ geſinde her
Daʒ ſi auch nicht wrden naʒ
Des kindes heilicheit mahte daʒ
Von dem paume da die tevbel inne waren
Schiͤr chomen ſi dvͦ nahen
Ʒvͦ dem lande daʒ ſi daʒ ſahen
Dvͦ ſichomen nahen da bi
ſinen paum den ſunden ſi
Der paum was michel und ho
Des paumes dinch ſtuͦnt al ſo
Daʒ di levte dar quamen
vn̄ ſeg͛n von dem paume namen
Den ſelben paum fvͤr heilich heten
Abgot ſi da anpeten
Ir opher ſi dar alle truͦgen
Den valſchen goͤten und da ſluͦgen
kinder ſchaf und ander viͤhe
Der tevfel alleʒ daʒ enphie
Der des ſelbn paumes phlach
Ein groͤʒ ʒeichen da geſchach
Dvͦ her ioſet mit dem geſinde
vn̄ maria mit ir kinde
chomen ʒvͦ dem grvͤnem paume
Der ſelbe paum mit allem laube
Ʒvͦ der erden neigte ſich
Vn̄ dem kinde kvnichlich
neig er dvͦ alſ ſinem herren
Vnd auch al der werlt ſchepher
Sih neigten al des paumeſ eſte
enphiengen di vil heilige geſte
Dvͦ ſi ſich da nider ſaʒten
Vn̄ wolten bi dem paume raſten
Dvͦ riefen mit einem groͤʒen ſchalle
Vʒ dem paume die tievel alle
Waʒ ſuͦcheſt dv ieſus hie ʒelande
Du wil werben vnſer ſchande
We uns we der leiden geſte
Wir mvͤʒn raumen diſe eſte
Diſen paum den mvͤʒ wir raumen
Vnſer meiſter der iſt chomen
Si fuͦren dar nach in daʒ lant
Daʒ egiptuſ iſt genant
Ʒvͦ einer groͤʒen ſtat ſi quamen
Splene hieʒ dev ſtat mit namen
Splene was dev ſtat genant
Weiten mære vn̄ wol erkant
Nicht herberge in der ſtat ſi ſunden
noch nieman des erpiten khunden
Der ſi di nacht behalten wolde
Si enweſten war ſi kheren ſolden
In der ſtat ein pechaus was
Aller abgoͤte kirche was daʒ
Bi dem pechauſ was ein phoͤꝛʒih
Sam ein laube dar inne ſi ſih
Ʒugen und dar inne beliben
vn̄ di nacht da vertriben
Mitten in der nacht ſich huͦf
In dem lufte ein groͤʒer ruͦf
Da hoͤꝛte man manigerſlahte ſtunme
Die waren vreiſlich und grimme
Der doͤn was michel un̄ groͤʒ
Vn̄ vber al di ſtat er doͤʒ
Wand di tieuel riefen alle
Mit einem ungefvͤgem ſchalle
We uns we der leiden mære
Er iſt komen unſer herre
Der von himel hat verſtoͤʒen
Vns und ander unſer genoͤʒen
Der iſt komen in daʒ lant
Owe wer hat nah im geſant
Er iſt chomen uf vnſern ſchaden
owe wer hat in her geladen
er iſt uns ʒe groͤʒm leide
Menſch woꝛden Von ein meide
Von einer magt iſt er geboꝛn
Wir ſin alle von im verloꝛn
Er wil uns von hinne vertriͤben
owe des wa ſvl wir beliͤben
wir mvͤʒen varen ʒvͦ der hellen
Ʒvͦ unſern verteilten geſellen
Vnſer abgoͤte ſint gevallen
Ʒebꝛochen ſint vnſer hevſer alle
We dir ioſep alter pærtinch
War ʒvͦ fvͤreſt dv her daʒ kint
owe maria magt reine
Wir ſin verloꝛn von dir aleine
Wes biſt du nicht da heime belibn
wer hat dich her ʒvͦ uns getribn
Dvͦ ditʒ geſchrei und diſe ſtimme
Alſo ſtarch und alſo grimme
Von der ſtat dev levte gehoͤꝛten
Si warn alle in groͤʒn voͤꝛhten
Groͤʒe ſoꝛge ſi geviengen
Ʒvͦ ein ander ſi alle giengen
Si ſchriͤren alle owe owe
Wafen waʒ ſol uns geſchehn
Diſev ſtat wil verſinchen
Dar an begunden ſi dvͦ gedenchen
Daʒ ſi ʒedem tempel liefen
Vn̄ ir gote da an riefen
Dvͦ ſi ʒedem tempel quamen
Groͤʒer leit al da vernamen
Si ſahen daʒ ir apgot alle
Waren uf di erden gevallen
Daʒ ir gote da nider lagen
Laſterlich daʒ alle ſahen
Iupiter und her Saturnus
Mars vn̄ her Merturius
Vnd ander gote læſterliche
lagen an dem eſteriche
Dem einem was der hals enʒwei
Der ander lach an haubet da bi
einer ſtuͦnt noch halber da
Daʒ ander teil lach anderſwa
Dem einen waren ab die hende
Die fvͤʒe ſtelichten in der wende
Einer lach da gar geſtvmelt
Der ander chleine was gedrvmelt
Ʒebꝛochen einem was der ruke
Der ander gehakhet in kleinev ſtuke
einem waren ab dev pein
Der ander haubet het enkhein
Auch in al egipten lande
was geſchehn dev ſelbe ſchande
Den apgoten daʒ ſi alle
Waren in der ʒit gevallen
Dvͦ ieſus der magde barn
In egipten kom gevarn
Dvͦ di levte gemeine ſahen
Daʒ ir apgote alle lagen
Geſtracht an dem eſteriche
Vnd gevallen læſterliche
Si begunden iæmerklich
Weinen chlag͛n al gelich
Si ſprachen we uns immer we
owe waʒ ſol uns nv geſchehn
Vns ſol leicht geſchehn alſo
Als vnſerm chvnige pharao
Der in dem roͤten mere ertranch
Vnd al ſin her mit im verſanch
Dvͦ er die iuden het gevangen
Alſo ſint im ſin dinch ergangen
Daʒ er in dem roͤtem mer
Ertranch mit al ſinem her
Alſo voꝛcht wir daʒ verſinchen
Svl diſev ſtat und wir ertrinchen
Die ander ſprachen chomen her 
Sint vromde gote mit groͤʒm her
Die hant ʒebꝛochen vnſern vride
Mit vnſern goten hant ſi geſtriten
Vnd hant auch ſi von hinne vertriben
owe des wa ſint ſi beliben
owe wolten ſi uns niht ſagſt
Daʒ mvͤʒ wir nv und immer chlag͛n
Wir heten in vʒ ir noͤt
Geholfen unʒ an vnſern toͤt
Des herʒoge eufroͤdiſius
der ſtat herre hieʒ alſus
Ʒvͦ er gehoꝛte den groͤʒen ſchal
Der in der ſtat was vber al
Daʒ geſchei und auch der wuͦf
der ſih in dem lande huͦf
Er hieʒ vragen waʒ daʒ wære
Dvͦ er gehoͤꝛte dev rehten mære
Groͤʒ ſoꝛge er geviench
Drate er ʒvͦ dem tempel giench
An ſinem herʒen er hart erſchrach
Dvͦ er al die goͤte geſach
Ligen alſo læſterlich
Ʒebꝛochen an dem eſterich
Mit ſtarcher ſtimme er vaſte erſchre
Waʒ iſt ditʒ owe owe
hie iſt ein ʒeichen groͤʒ geſchehn
owe wie ſol uns daʒ ergen
Wer mach der got ſo ſtarcher ſin
Der gewalt ſo groͤʒen ſin
Mit vnſern goͤten hat begangen
Daʒ er ſi von hinne gevangen
hat gefvͤret ir pilde ʒebꝛoͤchen
Daʒ wrt von uns noch wol gerochen
Weſte wir wa ſi hin wæren
Daʒ wir mohten nach in cheren
Er iſt ein gewaltiger got
Der hat gemachet ſinen ſpot
Mit vnſern goͤten in diſem lande
Si mvͤʒen immer haben ſchande
Daʒ ſi ſih niht hant gewert 
Si ſint vnſ immerme vnwert
Ddes herʒoge eufrodiſius
von dem tempel gie er vʒ
Er ſach umbe ob ez ieman wære
Von dem er hoͤꝛte vromdev mære
Er ſach ſitʒen uf einem ſteine
Marien di ſvͤʒen und auch di reine
Ir kint in ir ſchoͤʒe lach
Auch d͛ ſelbe herre ſach
Den ſæligen und den heilig͛n man
Ioſep bi marien ſtan
An ſinem herʒen er erſchrach
Dvͦ er di vroͤmnden geſte ſach
Die iungen vrowen ſo wolgetan
Den alten man ſo lobeſam
Daʒ ſchoͤn kint ſo minnechlich
Vn̄ ſo rehte wnneklich
Drate ʒvͦ in er dvͦ giench
Mit ſvͤʒem gruͦʒ er ſi enphiench
Er vragt von welhem lande ſi wæren
Vnd wa ſi hin wolden cheren
Vnd wa ſi hin wolden varen
div iunge vrowe mit ir parn
Ioſep ſprach dvͦ wir ſin her
Von ivdiſchem lande chomen her
Der herre begunde ſih dvͦ verſten
Daʒ daʒ ʒeichen wære geſchehn
Von dem kinde und von den geſten
Vnd auch fvͤr war daʒ wol weſten
Daʒ ir goͤte wæren alle
Durh daʒ ſelbe kint gevallen
Drate er ʒvͦ dem tempel lief
Den levten al ʒeſamen rief
Er ſprach get her welt ir ſehn
Von dem ditʒ ʒeichen iſt geſchehn
Ʒeigen wil ih ev den allen
von dem unſer goͤte ſint gevallen
Drate get her hie mvgt ir ſchowen
ein kint mit einer ſchoͤnen vrowen
Die goͤte ſint dem kinde wider
Dar umbe ſi ligent alle nider
Daʒ iſt daʒ kint von dem unſ hat
Der wiſſage balam voꝛ geſagt
Er hat in ſinem puͦch geſchriben
In diſem lande dev puͦch ſint beliben
Daʒ von den iuden ſol ein ſtern
erſchiͤnen in die werlt verre
Daʒ kint daʒ iſt der ſelbe ſtern
Der wirt in di werlt verre
Mit ſiner lere gebn ſchin
Vn̄ auh mit den ʒeichen ſin
Von diſem kinde Ieremias
Der in ditʒ lant vertriben was
Vnd einer heiʒet ẏſaẏas
Der auh ein rehter wiſſag was
Schribent uns von diſem kinde
Ir beider puͦch ih noch wol vinde
Ir puͦch uns fvr war daʒ ſagt
Daʒ von einer reinen magt
Der ſelbe got der daʒ himelrich
Geſchaffen hat und daʒ erderich
Sol ein rehter menſch werden
vn̄ weſn bi unſ uf d͛ erden
Vnd wenna daʒ er menſch wirt
Vnd in ein reinev magt gebirt
So chumt er her in vnſer lant
Inſiner kintheit ſa ʒehant
Vnſer goͤte ſol er vertriben
Si getvrn hie voꝛ im niht beliben
Wand er iſt in ſere wider
Dar umbe vallent ſi auh nider
Vnd mvgen voꝛ im niht geſten
Alſo hie iſt nv geſchehen
Auch ſo ſage ih ev fvr war
Nu iſt des ein ganʒeʒ iar
Daʒ dri kvnige durch ditʒ lant
Fuͦren vroͤmde und unerchant
Ʒe ieruſalem ſi wolden varn
Suͦchen ein newe geboꝛn barn
Daʒ ſol gewaltich kvnich werden
In dem himel und uf der erden
Ir opher u auh manigerſlahte
babe ſi dem kinde prahten
Die ſelben kvnige heten einen
Niwen ſtern ſehn ſchiͤnen
Der was ſo michel un̄ ſo lieht
Daʒ in dev ſunne des tageſ niht
Mocht vertriben da bi erkanden
Daʒ da in den ſelben landen
Got un̄ menſch geboꝛn wære
des himels un̄ d͛ werlt herre
Den ſelben ſtern voꝛ einem iar
Wir auch ſahen offenbar
Al dev ʒeichen ih nv vinde
an diſem ſelbn iungen kinde
Vnd min ſinne mir auh daʒ ſagt
Daʒ dev muͦter ſi ein magt
Des dunchet mich an minem ſinne
Auch ſi wir des wol woꝛden inne
Daʒ unſer goͤte durch daʒ kint
Nider alle gevallen ſint
Wand geſtern dvͦ daʒ rein geſinde
Iſt chomen mit dem ſelben kinde
In diſe ſtat dvͦ ſint gevallen
Vnſer goͤte nider alle
Der herʒoge ſach dvͦ ioſep an
Vnd ſprach nu ſage vil ſælich man
Die warheit von dem kindelin
Vnd dem iungen vrewelin
Ioſep marien an ſach
verholn in ir oͤꝛe ſprach
Sag mir vrowe waʒ dir gevalle
Solich voꝛ den levten allen
Von dem kinde und auch von dir
Die warheit ſag͛n und uon mir
Maria ſprach der gotes taugen
Der enmach man niht v͛laug͛n
Sage di warheit als ſi iſt
Daʒ min kint ſi gotes chriſt
Ioſep ſprach dvͦ offenbar
herre dev rede iſt al war
Die du haſt mit diner ʒungen
Geſagt von diſem kinde iungen
Sin muͦter iſt noch reine magt
Als du herre haſt geſagt
Si gewan nie mannes gemeine
Si iſt von allen ſvnden reine
Doch iſt ſi von gotes woꝛten
Des ſelben kindes ſwanger woꝛden
Wand von himel chom ein pot
Der wart ʒvͦ ir geſant von got
Daʒ ſi ſolt ein kint gewinnen
An allerſlahte mannes minnen
Vnd an geluſt dev vleiſchlich wære
Solt ſi kindes werden ſwære
Des kindes nam ſolt ſin ieſus
Duͦ ſprach enfrodiſius
hie iſt eʒ chomen an min rede
Als ir gehoͤꝛet habt die ich tete
Ioſep ſprach nv hoͤꝛe noch herre
Si truͦch daʒ kint an alle ſwære
Vnd ane ween ſi des genas
vn̄ doh ein rein magt was
Ʒvͦ ir geburt di engel quamen
hefammen dienſt ſih annamen
Dem kinde lob ſi alle ſungen
Mit den himeliſchn ʒungen
Auch erſchein ein liehter ſtern
Der lauhte in die werlt verren
Von ſinem ſchiͤne in fromden landen
Driͤ wiſe kvnige daʒ erchanden
Daʒ da nv geboꝛn wære
Des himels un̄ d͛ werlt herre
nach des ſtern ſchin ſi fuͦren
Di warheit von dem kinde erkuͦren
Dvͦ ʒe bechlehem gevarn
Si chomen vn̄ daʒ ſelbe barn
Funden und im opher brahten
Vnd ander gabe manigerſlahte
Des landes kvnich herodes
Einen haʒ gevie dvͦ des
Daʒ ein kvnich uf der erden
Vber in nv ſolte werden
er hieʒ ſuͦchen un̄ fragen
Daʒ kint u auh ʒetoͤde ſlahen
Dar umbe chom wir in ditʒ lant
Wand got der hat uns her geſant
Dvͦ her ſoſep ſine rede
voꝛ den levten al getete
Di levte fvͤr daʒ kint gemeine
vielen und die muͦter reine
Si anpeten und enphiengen
Vnd ʒvͦ dem ſvͤʒen ioſep giengen
Vnd kuſten in vber ſinen munt
Vnd taten im daʒ alle chunt
Daʒ ſi wolten al geliche
Vroͤlich und minnechliche
halten in mit ſinem geſinde
Die muͦter auh mit ir kinde
herberge und ein haus in gaben
Waʒ man ʒvͦ dem haus ſol haben
Des truͦgen ſi genuͦch dar in
Mit d͛ choſt auh hulfen in
Ioſep dvͦ mit ſinem geſinde
Vn̄ maria mit ir kinde
In der ſelben ſtat dvͦ belibn
Vn̄ ſiben iar da vertribn
Sin arbeit ioſep an greif
Vnd auch da mit die ʒit vertreib
Maria wrchen auh begunde
al div werch di ſichunde
von purper phellen und von ſiden
Auch ſo woꝛht ſi vnderʒiten
Samit vnd baldekin 
Gvͤrtel pevtel poꝛtelin
Da mit gewan ſi ir genuͦch
Vnd ſchoͤne da mit ſih betruͦch
Von der ſtat auh al di vrowen
chomen dar und wolten ſchowen
Daʒ ſchoͤne kint ſo wnnechlich
Di iungen muͦter minneklih
Ir ʒe dienſte buten ſich
Vn̄ erten ſi alle ſunderlich
Mit gabe ir ʒehelfe quamen
Mit troͤſte ir ellende ir benamen
Maria ſchiͤr gediente daʒ
daʒ nieman in d͛ ſtat was
Der ſi niht erte ſvnderlich
Wand ſi lebt ſo tugentlich
Daʒ ir alle di lobeʒ iahen
Di ſi hoͤꝛten un̄ ſahen
Si hieʒen ſi auch ein gottinne
Aller tugent kvneginne
Marien fvr ein gotinne heten
Mit ſamt dem kinde ſi anpeten
Si iahen ſi wær von himel komen
Alle egipten lande ʒefrumen
ngewant maria ertrachte
Daʒ ſi ir kinde machte
Wand ſi wol wrchen chunde
Ir ſun eines roches begunde
Der roch gemachet was alſo
Als man wͤrchet di hantſchvͦ
Vnd di hevbelin di man treit
Vf dem haubet u niht genæt
Sint vnd doch gemachet uon garn
Alſo gemachet irm barn
einen roch di magt hete
Ane geren und ane næte
Ane ſchær und ane nat
Was gemachet dev ſelbe war
Mit drin neten uf der hant
het ſi gemachet daʒ ſelbe gewant
Ʒe maʒen lanch vnd wit genuͦch
Was dem kinde ieſus der roch
Mit dem kinde der roch auch wuͦhſʒ
Von dem haubet vnʒ an den fvͦʒ
Alſo daʒ er alle ʒit
Was lanch genuͦch vn̄ volln wit
Der ſelbe roch wuͦhſʒ alſo
An des kindes liͤbe ieſu
Daʒ er im wart alle ʒit
Lanch genuͦch un̄ rehte wit
Der ſelbe roch auch nie wart
noch ʒebꝛochen noch geʒart
noch beſchaben ſchoͤn und reine
Er beleib alſo daʒ nie deheine
Vnflætigeʒ dinch dar an quam
diͤt in ieſus an ſih namn
Alle ʒit beleib er alſo niwe
Als in gemachet het div vrowe
Ieſus truͦch di ſelben khleit
Vnʒ daʒ er di marter leit
Dvͦ ieſus daʒ kindelin
Was chomen ʒvͦ den tagen ſin
Daʒ er gen ſolde und reden
Vnd begund uf ſine fvͤʒe treten
Er tet nicht als dev andern kint
Di noch iunch und bloͤde ſint
Di muͦʒ man wiſen und auch ſtevren
Vnd auch mit den henden fvͤren
ofte vallent ſi da nider
vf helfen muͦʒ man in danne wider
Si gent uf fvͤʒen und uf henden
Vnd habent ſich ʒvͦ den wenden
Vnʒ ſi wol gelernent gen
vn̄ von in ſelbn mvg͛n ſten
Daʒ vil liebe kint ieſus
Daʒ enweinte niht alſus
Dvͦ dev ʒit chom daʒ er ſolde
Gen nicht langer peiten wolde
Vf ſine fvͤʒe peide er trat
Dar ʒvͦ deheine hilfe er pat
er begunde rechte gen
Vn̄ wol uf ſinen fvͤʒen ſten
Allenchalben er wol giench
Dar nach dvͦ er ane viench
Ʒe reden woꝛt mit ſiner ʒungen
Er tet niht als die iungen
kint von erſte ſwen ſi ſprechen
Lernent dev woꝛt halbev biechen
Sinev woꝛt und ſin rede
Mit ganʒn woꝛten ellev tet
Alſo kindiſch und alſo iunge
Ganʒ rede mit ſiner ʒungen
Volpringen er begunde
Vn̄ auh ſhoͤn er ſprechn kunde
Maria erwen ir ſun
Daʒ vil liebe kint ieſum
hieʒ ʒvͦ andern kinden gen
Daʒ in auch di levte ſehn
Geren tet daʒ kindelin
Waʒ in hieʒ dev muͦter ſin
Als er ʒvͦ den kinden quam
Vnd mit den ſich ane nam
ettelich kh vrʒwile
Dev muͦſt ſin von ſolhem ſpile
Daʒ nieman leit da von geſchæhe
Noch ſvntlich dinch da nieman ſæhe
Wenne er bi den kinden was
Siner ʒvhte er niht vgaʒ
Er chunde ſo tugentlich gebaren
Daʒ div kint di bi im waren
Volgeten alle ſinen ſiten
Siner gemein ſi gern nieten
Siner geſelleſchaft alle viͤ
Waren vn̄ in erten hoͤ
Si iahen er wære ein goͤtelin
Iupiter wæreder vater ſin
Si iahen er wære ein iunger got
Ane valſch und ane ſpot
ellev kint ʒeſamen quamen
Ieſum ʒvͦ einem kvnige namen
Sinamen eines kindes roch
Vn̄ breitenden vf einen ſtoch
Ieſum dar uf ſi ſitʒen hieʒen
Si in auch des niht erlieʒen
Ʒe einem kvnige machten in
Vnd taten daʒ an valſchen ſin
Vnd chomen ʒvͦ im algelich
Im ʒe dienſt erbuten ſich
Spilende alle ʒvͦ im giengen
Leib und guͦt von im enphiengen
Vroͤlich alle nah im liefen
Gelopt ſi vnſ kvnich ſi riefen
Ein der kinde uf einen ſtein
harte viel und brach ſin pein
Da von groʒev chlag geſchach
Dvͦ ieſus daʒ kint geſach
Drate ʒvͦ dem kinde er giench
Vnd iʒ bi der hant geviench
Er ſprach ſtand uf und ginch mit mir
Ich wil ſpilen gen mit dir
Du ſolt geſunt drate uf ſten
Ʒvͦ andern kinden mit mir gen
Daʒ kint an der ſelben ſtunt
Stuͦnd uf palde und was geſunt
Dvͦ di levte daʒ geſahen
alle mit einander iahen
Daʒ er wære ein goͤtes kint
Di herren da ʒehimel ſint
Dvͦ ioſep und maria waren
komen ʒvͦ den ſiben iaren
Daʒ ſi mit dem kinde geſant
Got hete in egipten lant
Ʒvͦ hern ioſep chom ein pot
ſin engel wart geſant von got
Er ſprach ioſep dauides ſun
kunt von himel ih dir tuͦn
nim ieſum daʒ kindelin
Vn̄ marien di muͦter ſin
Vnd var wider in din lant
Daʒ ſolt dv tuͦn nu ſaʒehant
wand der kvnich herod
Der iſt nv gelegen toͤt
Der toͤt hat ſi geſlagen nider
Die dem kinde waren wider
Der ſvͤʒe ioſep nicht daʒ lieʒ
Daʒ in tvͦn der engel hieʒ
Er bereite ſih vf di vart
Dvͦ daʒ volch des inne wart
Von der ſtat dar alle giengen
Groͤʒ leit da von geviengen
Si begunden alle chlagen
Si mohten niht ir leit v͛dagen
Si iahen nv von hinne vert
Daʒ geſinde des wir nie wert
wrden ſit ſi her ſint chomen
hab wir gewnnen groͤʒen frumen
Wand in al den ſiben iaren
Daʒ di heiligen bi uns waren
Vns hat geſchat nie boͤſeʒ weter
noch ſchuͦr noch wint ir beider tweder
Auch geſchach uns ſchade nie
Von dem ſchelm an vnſerm vihe
Wir ſin alle woꝛden rich
von dem kinde tugentlich
Gewahſen iſt uns choͤꝛn und wiͤn
Genuͦch von den genaden ſin
Ioſep gab in ein lere
Daʒ ſi ſich niht ſolten cheren
An di apgot wand ſi wæren
vngetriwe un̄ ungewær
Si ſolten in auch nimmermere
Deheinerſlahte pieten ere
Er ſprach ir ſult nv alle cheren
Vnd gelauben an einen herren
An einen got der himelrich
Gemachet hat un̄ erderich
Der ev die ſele hat gegebn
vn̄ hat gewalt vber daʒ lebn
Er khuſte ſi alle ſunderlich
Vnd bevalh ſi got von himelrich
Von in er fuͦr uf ſin ſtraʒen
Die vrowen daʒ niht wolden laʒen
Si chomen dar auch al gemeine
Daʒ kint und ſin muͦter reine
khuſten alle ſunderlich
Vn̄ chlagten alle iæmerlich
Daʒ ſi von in ſolden varen
Maria u ir vil liebeʒ baren
Si baten got durch ſin guͦte
Daʒ er ſi mit fride behuͦte
Daz ieſus vz egipten fuͦr
Ioſep dvͦ mit ſinem geſinde
Vn̄ di magt mit ir kinde
von egipten fuͦren heim
Ʒvͦ den lande ieruſalem
Si fuͦren walt velt vnd heide
Vnd durch manige wuſte breite
Si wrden ofte und diche mvͤde
Daʒ vertruͦgen ſi mit gvͤten
Si heten michel vngemach
von durſte in oft we geſhach
Wand ſi funden ſelten bꝛunne
Des tages brant ſi dev ſunne
Dev khalten tet in nahtes we
Regen wint ſchuͦr vnd ſne
Ioſep daʒ kint ofte vnd dikhe
Ieſum nam uf ſinen ruke
Vnd truͦch in als er mvͤde was
Da mit ʒeigt er im daʒ
Daʒ er durch in was bereit
Ʒe liͤden alle arbeit
Dikhe maria auch an ir hant
Ir kint fuͦrte den heilant
Vnd half im als er mvͤde wart
Wand vil we tet im dev vart
Mit peiden henden ʒwiſchen in
Daʒ kint fuͦrtenʒ erwenne hin
Ioſep und maria div reine
Ir aller arbeit was niht kleine
Uf dem ſelben wege quamen
da ſi ein groͤʒ waʒer ſahen
Daʒ waʒer was ein michel pach
Da von maria ſere erſchrach
Ʒvͦ dem deinen ioſep ſi ſprach
Wie chom wir herre vber den pach
Ioſep ſprach wir ſvln waren
Daʒ enmag uns niht geſchaden
Daʒ kint ih vber tragen ſol
Du maht nah mir waten wol
Dvͦ wart maria ſcham roͤt
Daʒ ſi durh des waʒers noͤt
Vf ſolde heben ir ſchoͤʒ
Dev geſehn noh nie wart bloͤʒ
Ieſus daʒ kint dvͦ ſa ʒehant
nam dev muͦter mit der hant
Er ſprach muͦter volge mir
Wol vber komen ſvl wir
Dvͦ er ʒvͦ dem waʒer quam
Bi der hant di muͦter er nam
Dvͦ er der muͦter hant geviench
oben uf dem waʒer er giench
Dev muͦter gie dem kinde nah
Vber daʒ waʒer ſichomen da
Daʒ ir fvͤʒe nie wrden naʒ
Des kindes heilicheit mahte daʒ
Dvͦ ſichomen in daʒ lant
Daʒ galilea iſt genant
Si fuͦren kegen naʒarech
Da maria ein muͦter het
Ʒe naʒarech dvͦ ſi nv quamen
von den levten daʒ vernamen
Daʒ toͤt marien vater was
Mit einem andern manne ſaʒ
Ir muͦter der hieʒ cleophas
Der ſelbe ioſeps bꝛuͦder was
Ioſep vant dvͦ ſinen bꝛuͦder
Daʒ er het marien muͦter
Annen genomen ʒe einer chonen
Dvͦ vrov anna ʒvͦ ſach chomen
Ir tochter marien mit ir kinde
Vnd auch daʒ ander ingeſinde
Dvͦ geſach auch cleophas
Ioſep der ſin bꝛuͦder was
Vroͤlich ſi in enkegen giengen
Vnd ſi lieplich alle enphiengen
Si wrden mit einander vro
Daʒ ſi alle got alſo
Lebendich und geſunt geſant
hete wider in daʒ lant
Daz Ioſep paute ein huͦbe
Ioſep dvͦ der gotes traut
Ʒe naʒarech bi ſiner praut
Marien unt bi ieſu beleib
Alleʒ ſin leben er da vertreib
Dvͦ marien vater toͤt
Gelach dvͦ viel ſi an ein guͦt
Von irm erbe ein hof daʒ was
Daʒ nam ioſep und paute daʒ
Da von betrugen ſich die driͤ
Ioſep ieſus und marie 
Ieſus daʒ kint marien dvͦ
Nam an aller tugent ʒvͦ
Er begunde mit groͤʒer tugent
An hebn ſin iugent
De r gediente ſchiͤr daʒ
Daʒ al di levte bi den er was
Loben vnd eren in begunden
Die in rechte erchennen chunden
etwenne er ʒvͦ den kinden giench
Vnd kindes ſpil mit in an viench
Durch groͤʒ wiſheit tet er daʒ
Daʒ ſin gotheit deſter baʒ
Dem tievel mocht verboꝛgen ſin
Vnd wære auch voꝛ den levten ſchin
Daʒ er rehter menſch wære
Sin lebn niema moht v͛kern
Daʒ iſt an wider rede
Allev kintlich werch er tete
Die mvg͛n ane ſvnde geſchehn
Ane ſcham und ane ſchande ergen
Dar umbe nam er dvͦ an ſich
Vnſer vleiſch und wart menſhlich
Dvͦ enphiench di khrancheit
Gebreſten vn̄ proͤdecheit
Die man mach an ſvnde getragen
Welhe die ſin daʒ wil ih ſagen
Daʒ iſt weinen und lachen
iʒen trinken ſlafen wachen
Daʒ iſt kintlich geparen
In den kintlichen iaren
Daʒ iſt ane wider rede
Daʒ kint ieſus ditʒ alleʒ tet
Wand het er des dvͦ niht getan
Man het gehabt einen wan
Vf in daʒ er vngehivre
Wære u an menſhlih natire
Der tievel het ſih auh verſtanden
Daʒ er wære von gotes handen
Von himel uf die erden komen
Im ʒeſchaden uns ʒefrumen
Vmb daʒ begie er kinde ſite
Daʒ er den tievel truge da mit
Si ſint eſel unt affen
Di daʒ wellen wider chlaffen
Die ſprechen daʒ er nie gelachte
Vnd kindes khvrʒwile nie gemachte
Dar umbe er durſt und hunger leit
Vnd manigerſlahte arbeit
Dev ſunne machte im ofte heiʒ
Diche begoͤʒ in auch der ſweiʒ
Daʒ chalte weter tet im we
fiegen wint riͤf u ſne
Daʒ leid er alleʒ umbe daʒ
daʒ der tievel deſte baʒ
An ſiner menſheit wrde betrogen
Der uns ʒeſvnden hat geʒogen
Wand dvͦ er von himel quam
Alſo di menſheit an ſih nam
Daʒ eʒ dem tievel wære unkunt
Vnd wrde gar da mit verwnt
Dar umbe ʒeigt er kintlich ſiten
Da uon der tievel wrd verſniten
Daz ieſus mit den kinden ſpilte
Als ieſus ʒvͦ den kinden quam
kintlih ſpil er ſihannam
Daʒ vol pracht er danne alſo
Daʒ ſi alle wrden vro
he r kunde ſo rehte wol gebaren
Daʒ div kint gern bi im waren
Ʒvͦ einem kvnige ſi in ie machten
Voꝛ im ſpilten und lachten
Vnd giengen im gemeine nah
Vn̄ warn alle gern da
Wa ſi weſten dar er ſolde
komen vn̄ ſpilen wolde
Daz maria ir kint ze ſe liez
Maria ir kint ʒe ſchuͦle lieʒ
Waʒ in tuͦn dev muͦter hieʒ
Des was daʒ liebe kint bereit
Mit ir ſun gie div meit
Vnd her ioſep ʒvͦ der ſchuͦlen
Daʒ kint dem meiſter ſi befulhn
Daʒ er ir kint wolt lern
Dar umb wolt ſi in eren
Als pilliͤch wære mit ir loͤne
Si paten daʒ er in lerte ſchoͤne
Vnd daʒ er wære mit im gefvͤge
Daʒ liebe kint niht harte ſlvͤge
Daʒ er ſing͛n un̄ leſen
kunde un̄ auh ein ſchriber weſn
Dvͦ ieſus indie ſchuͦle quam
ein puͦch uf ſine ſchoͤʒ er nam
waʒ der meiſter in begvnde
Lern wol er daʒ alleʒ kunde
el ein puͦchſtab iſt genant
Der iſt den phaffen wol erkant
Den puͤhſtab ieſus an ſach
Vn̄ ʒe ſinem meiſter ſprach
Mit urlaub wil ih fragen dich
Vnd pitte daʒ du beſcheideſt mich
welherſlaht der puͦhſtab ſi
Waʒ beʒeichent ſi da bi
Der meiſter lange ſtille ſweich
Mit dem haubte er nider neich
Geanturten er niht enkunde
eineʒ ʒoͤꝛnes doch begunde
Bi dem buͦhſtab ſprach daʒ kint
Groʒev dinch beʒeichet ſint
Der buͦhſtab beʒeichent daʒ
Daʒ immer iſt und ie auch was
Daʒ iſt got von himelrich
des triffet auh ein teil an mih
Der meiſter dvͦ ſprach waʒ piſt du
Mohteſt du mir daʒ ſagen nu
Du biſt ein tievel ode got
vn̄ macheſt von mir dinē ſpot
Mich dunchet daʒ dv ein engel biſt
od von himel gotes chriſt
Dv haſt niht eines kindeſ ſin
woꝛden ih des inne pin
Dv biſt wiſer vil dan ih
Niht mag ih gelern dih
Du ſolt vʒ miner ſchuͦle gan
Mit dir ih niht ʒeſchaffen han
niht wil ih mich din vnderwinden
Ginch hin vʒ von minen kinden
Dir iſt niht durft der minen lere
Alſo iunger chanſt dv mere
van ih immerme gelern
wer dv ſiſt daʒ weſſe ih gern
Dvͦ ieſus ʒvͦ der muͦter quam
Vn̄ ſi di rede gar vernam
Si lahte ſtille an irm herʒen
Doch gevie ſi einen ſmeiʒen
Wand ſi wol weſte daʒ
daʒ groͤʒer niͤt un ſterker haʒ
Irem lieben kinde wuͦhſʒ
von ſiner wiſheit alſo groͤʒ
Si weſte wol daʒ noch div ʒit
Chomen ſolde daʒ groͤʒen nit
Maniger uf ir kint geviench
Als iʒ ſchiͤr dar nach ergiench
Ein richer man bi ioſep ſaʒ
Ʒe naʒarech des name was
Ioſep der was marien frivnt
Vnd het auch lieb ieſum daʒ kint
er tet in ofte groͤʒ guͦt
als ein frivnt dem andern tuͦt
Er het ioſep marien wirt
Diche erʒeiget groͤʒ wirde
toͤt der ſelbe ioſep lach
Da uon in groͤʒ leit geſchach
Maria und ioſep weinten peide
Vnd chlagten auch ir groͤʒ leide
Ieſus daʒ kint kom ʒehant
Vn̄ ſi beide weinent vant
Er ſprach waʒ iſt nv geſchehn
Daʒ ih ev beide han weinen geſehn
Ioſep ſprach o lieber herre
wir weinen vnſer groͤʒ ſwære
Vnſer frivnt der iſt nv toͤt
Der unſ dinh vʒ groͤʒer noͤt
Geholfen hat mit ſinen triwen
Mir und miner lieben vrowen
Auch hete er groͤʒ liebe ʒvͦ dir
Daʒ hat er dilhe geſagt mir
Ieſus ſprach dvͦ herre min
La daʒ groͤʒ trauren din
Wil du daʒ er lebendich werde
Vnd leb noch langer uf der erde
So wil ich dir ein lere gebn
Daʒ im wider wirt ſin lebn
Ioſep ſprach wie mohte geſchehn
Daʒ ſelten e noch iſt geſehn
Daʒ lebendich ieman wrde wider
Der eineʒ geleg͛n toͤt iſt nider
Maria ſprach duͦ hoͤꝛe auch in
Daʒ er dir ſage daʒ vernim
Ieſus ſprach du merkhe mich
Vnd tvͦ daʒ ih nv heiʒe dich
Ʒvͦ dem manne der toͤt da lit
Solt du gen u̄ la des nieht
Vnd ſprih verholn in ſin oͤꝛe
hvͤt dih daʒ eʒ ieman hoͤꝛe
Bi dem der vber toͤt und lebn
hat gewalt un̄ unſ gegebn
Di ſele hat ʒe einer friſt
Der al d͛ werlt gewaltichiſt
Gebevt ih dir daʒ du uf ſteſt
Mit mir von hinne lebndich geſt
Der ſælige ioſep nicht enlieʒ
Waʒ in ieſus daʒ kint tuͦn hieʒ
er gie hin da der toͤte lach
Vn̄ die ſelben rede ſprach
Ʒehant der toͤte lebndich wart
Dvͦ her ioſep ſprach diſev woꝛt
Der toͤte ʒe der ſelben ſtunt
Wart wider lebndich vnd geſunt
Daʒ kint ieſus gebot dvͦ daʒ
Verſweigen daʒ da geſchehen was
Daz ieſuſ machte vogelin
In einem tage ʒeſamen giengen
al div kint vnd ane viengen
khvrʒwile und kindes ſpil
Da was iunger kinde vil
Daʒ kint ieſum ſi mit in namen
Vʒ hin vf daʒ velt ſi quamen
Da leim und erde gegraben was
Daʒ kint ieſus da nider ſaʒ
Mit ſiner hant ʒeſamen er perte
Den weichen leim und auch die erde
Die erden er mit der hant ʒereib
vn̄ den leim ʒeſamen treib
Vnd machte mit den vingern ſin
San di kleinen vogelin
Er machte ſiben vogel pilde
Die vliegent in dem walde wilde
Dvͦ geſahn dev kindelin
des kindes ieſus vogelin
Alle ſi da von lachten
Vn̄ ſæmlich pilde machten
eʒ was der iuden ſamʒtach
Dvͦ daʒ ſelbe ſpil geſchach
ein alter iude quam dvͦ dar
Gegangen vnd wart des gewar
Daʒ die iungen kint da ſpilten
Des ſamʒtages veier niht behielten
Mit ʒoͤꝛn und auch mit groͤʒm ſchalle
Si begundeʒ ſtraffen alle
Er ſprach ir ſit des tievels kint
Wand ir tuͦt nicht rehtev dinch
Ir brechet iwern ſabaoch
Da mit erʒvrent ir ſere got
Ieſus daʒ macheſt aleine du
Daʒ div kint gemeine nv
Von dir gewinnent gotes ʒoͤꝛn
Vnd werdent durch dich alle verloͤꝛn
Ieſus ſprach dvͦ wolte got
Daʒ du dinen ſabaoch
Erteſt alſo wol ſam ich
Du ſolt niht ſtrafen mich
Der ſelbe alte iude dvͦ
Mit groͤʒm ʒoͤꝛn lief hin ʒvͦ
Vnd wolt ſich an dem kinde rechen
Vnd im ſin ſchoͤn ſpil ʒebꝛechen
Er ſchalt daʒ kint mit boͤſer rede
Vnd wolt auch im ſin ſpil ʒetreten
Dvͦ er den fvͤʒ uf heben ſolte
Di vogelin ʒetretten wolte
Ieſus daʒ im niht vertruͦch
Ʒeſamen mit den henden ſluͦch
Sam der vogel ſchrekhen wil
Da mit werte daʒ kint ſin ſpil
ein ſtunme groͤʒ er auch er huͦf
Sam der vogel ſtaubet vf
Von des ſelben kindes ſchalle
Die vogel wrden lebendich alle
Vf hin in die luft ſi flugen
vn̄ den alten man betrugen
Dvͦ er di hende ʒeſamen ſluͦch
Vnd da mit tet einen ruͦf
Liͤb und vedern alle geviengen
Daʒ gefvgele und begunden fliegen
Mit ein ander alle von danne
Vnd fuͦren von dem ſelben manne
Der ſi wolt getreten han
Duͦ muͦſt er ſi vliegen lan
Des propheten ʒacharias
khone des taufers muͦter was
Daʒ was ſand eliʒabech
Div kom dvͦ ʒe naʒarech
Dvͦ ſi hoꝛte lieben mære
Daʒ ir niftel komen wære
Maria dev magt mit ir kinde
vʒ egiptendem ellende
Irn ſun ſi mit ir nam
Der umb daʒ ſelbe dvͦ dar quam
Daʒ er mit ſinen augen ſæhe
Den er lange er kant het e
Vor dan er geboꝛn wrde
vn̄ auh voꝛ ſin ſelbeʒ geburt
Dvͦ eliʒabech geſach
Marien vrolich ʒvͦ ir ſi ſprach
Wil komen liebev vrowe min
Mit ſamt dem iungen kinde din
wilkomen maria magt reine
Mit dinem heiligen ſun kleine
Gelobt got von himel ſi
Daʒ ih lebent ivh alle drͤ
Geſehen han dinen lieben ſun
Dich und dinen prevtegun
Ioſep den vil reinen man
den ih auh gern geſehn han
Dvͦ maria ʒvͦ ſach komen
Gliʒabech ir liebe mvͦmen
Vroͤlich ſi ir enkegen giench
Vn̄ mit liebm gruͦʒ enphiench
Si ſprach wol mich der ſtunden
Daʒ ih dich han lebndich funden
Des lob ih got uon himelrich
Daʒ ih geſehn nv han dich
Ʒvͦ einander ſi dvͦ ſaʒen
Mit frevden ſi irʒ leides vergaʒen
Div kint auch dvͦ ʒeſamen giengen
An einander ſich enphiengen
Ieſus ſand marien ſun
Vn̄ daʒ heilige kint iohan
svͤʒe was der kinde rede
Di einer ʒvͦ dem andern tet
Dev vrowe bi marien beleib
Vnd dri tage al da vertreib
Mit ein ander auh di wile
Di kint heten kvrʒ wile
an dem vierden tage fuͦr von danne
eliʒabech mit ſand iohanne
hin heim wider in ir huͦs
Iohannes pat daʒ kint ieſus
Auch dev vrowe eliʒabech
Marien ieſus muͦter bat
Daʒ hin heim ſi ʒvͦ ir quæme
Ieſum ir kint mit ir næme
Vnd ein wile da bi ir belibe
Dri manoͤd od vier v͛tribe
Daʒ tet eliʒaberh umbe daʒ
wand niwelich komen was
vrov maria von dem ellende
Vnd het niht vil vnder den henden
Da von ſi ſich mohte betrag͛n
Ir armuͦt wolt ſi doch niht klagen
Maria div magt dvͦ gewert
Ir niftel des ſi von ir gert
Si ſprach hin heim nv voꝛ du var
nach drin tagen chum ich dar
Ich nim minen ſun mit mir
Vnd belibe wie lange dv wil bi dir
Ofte und dikhe bi iohanne
Ieſus was vnʒ er von danne
Begunde ſich in die wͤſte ʒiehen
Vnd verre von den levten fliehen
Wer daʒ wider reden wil
Der hat wiſer ſinne niht vil
Die ſprechent daʒ iohan niht e
Der taufter ieſum chriſtum ſæhe
Van dvͦ er ʒvͦ dem ioꝛdan giench
Vnd den tauf von im enphiench
Da hant ſi an vaſte gelog͛n
Vnd ſint auh hart dar an betrog͛n
Want iohanneſ deſ taufers muͦter
Was marien mvͦmen toͤhter
Ir beider kint auh di ſi heten
Warn alein ʒwen ppheten
In al dem lande ʒe galile
Was propheten dvͦ niht me
Di ein ander ſi nahn auh ſaʒen
Wie mohten ſi daʒ han verlaʒen
Si wæren dikhe ʒeſamen komen
Al der chriſten heit ʒefrumen
Di auch ein ander heten liebe
Noh in ir muͦter liͤbe
Die waren puͦch unſ ſagent daʒ
ein ʒimmerman her ioſep was
Er hieʒ faber lig͛nariuſ
ſin ʒimerman d͛ hieʒ alſus
Dar umb ih daʒ geſchribn han
Wand vil levte hant den wan
Daʒ ein ſinid her ioſep wære
Die ſint betrogen dar an ſere
her ioſep gab ſinem khnehte
Vier holʒ die er machen rehte
Solt lanch nach einer maʒe
Die maʒe het er im gelaʒen
Die vier holʒer nam der khneht
Vnd machte ſi gar unreht
Wand er der maʒe ſchir vergaʒ
Vnd die træme niht rehte maʒ
Ʒe kurʒ ſi alle vier verſchriet
Daʒ ſi der maʒe heten nieht
Da von der khneht vil harte erſchrach
Dvͦ er di maʒe reht beſach
Er voꝛhte ſines herren ʒoͤꝛn
Wand er di holʒer het verloͤꝛn
Er ſtuͦnt traurich und vnfro
Di den træmen di er ſo
Gemachet het gar enwiht
Daʒ ſi d͛ maʒe heten niht
Ieſus daʒ kint kom ʒehant
vnvro gar den khneht er vant
Er ſprach waʒ iſt dir leides geſchehn
Daʒ ih dich traunch han geſehn
Liebeʒ herlin ſprach der khneht
Diſe træme ſolt ih reht
nach einer maʒe gemachet han
nu han ih vnrehte in getan
Daʒ ſi ſint ʒekurʒ verhawen
Als du ſelb maht ſchawen
Wand ih han des gar vergeʒen
Daʒ ih ſi ſolt han gemeʒn
Ieſus ſprach nv volge mir
So wil ih wol helfen dir
Daʒ div holʒer elliv vier
werden lenger gar ſchiͤr
an einem oꝛͤte mit dinen henden
Du ʒivhe di træme daʒ ander ende
Ʒivhe ih unʒ ſi lanch und rehte
werden dar ʒvͦ ſprach der khneht
herre daʒ geſchach noch nie
Daʒ man holʒer mege geʒiehn
Alſo daʒ ſi lenger werden
Di gehachet ſint vʒ d͛ erden
Ieſus ſprach nu ginch her ʒvͦ
Vnd daʒ ih dich heiʒe daʒ tvͦ
Die træme ſvl wir lenger machen
Der khneht begunde uaſte lachen
daʒ kint an einem oͤꝛte ʒoͤh
An dem andern ende alſo
Mit peiden henden ʒoh der khneht
Vnʒ dev holʒer wrden reht
Vnd wrden lanch auch ſam dev maʒe
Die im her ioſep het gelaʒen
Ieſus muͦter kom dar ʒvͦ
Dvͦ daʒ kint di holʒer ʒoͤ
Si ſprach waʒ tuͦſt du liebeʒ kint
Ieſus ſprach dev holʒer ſint
Ʒekhurʒ di ſvl wir lenger machen
Dvͦ begunde ſi taugen lachen
Daʒ vil liebe kint ieſus
ſineʒ tageſ mit den kinden vʒ
Spilen giench uf einen rein
Vf dem was ein hoͤher ſtein
Maniges ſpiles div kint begunnen
eine liefen di ander ſprungen
Ieſus daʒ kint ſaʒ die wiͤle
An allerſlahte khvrʒwile
Deheines ſpiles er dvͦ phlach
Ʒvͦ den andern kinden er ſach
Der kinde eines von dem ſteine ſpranch
Da im an miſſelanch
Eʒ viel und gar ſin haubet ʒebrach
Vnd toͤt auh ander ſtat gelach
Di andern kint erſchriren ſere
Si liefen heim und ſagten mære
Daʒ daʒ kint ſich het ervallen
Leit geſchach den frivnden allen
Riwe groͤʒ und vngedult
heten ſi vn̄ al di ſchult
Leiten uf daʒ kint ieſum
Der reinen magt marien ſun
Si begunden alle gehen
Daʒ groͤʒ leit iſt uns geſchehn
Von her ioſep ſin ieſu
Daʒ ſih hat ervallen nv
Vnſer kint daʒ iʒ iſt toͤt
Von ioſep ſun lide wir die noͤt
Dvͦ ioſep und maria gehoͤꝛten
Diſe rede ſi vaſte voꝛhten
Doch weſte wol maria daʒ
daʒ ir kint vnſhuldich was
Si ſprach ʒvͦ im lieber ſun
Waʒ dunchet dih guͦt daʒ wir nu tvͦn
Ʒvͦ der luge di man dih
Nv an livget u auh mih
Ieſus ſprach dvͦ muͦter min
Vn̄ vrowe daʒ muͦʒ ſin
Daʒ man uf mich manigerſlahte
Valſh ſol ſagen und trahten
Des ih gar vnſchuldich bin
Noh gewinne nimmer ſin
Daʒ man doch erkenne da bi
Daʒ ih gar unſchuldich ſi
Des kindes vater nim ʒvͦ dir
vn̄ ſin muͦter volget mit
Der toͤte muͦʒ mir ein vrchvnde gebn
Wie er hab verloꝛn ſin lebn
Ioſep und marie dvͦ namen
Des toͤten frivnt mit ieſu quamen
Dar da der toͤte lach
Ʒvͦ dem toͤten ieſus ſprach
Ʒeno voꝛ diſen levten allen
Sage wie du ſiſt gevallen
Du ſolt offen bar ſag͛n
han ih geſtoͤʒn od geſlag͛n
Dich daʒ du gevallen biſt
Da von der toͤt dir chomen iſt
ob ih dir ie leit getete
Daʒ ſag nv mit warer rede
Daʒ toͤte kint mit vollen woͤꝛten
Sprach daʒ al di levte hoͤꝛten
Dieſus marien kint
Michel din genade ſint
Du haſt mir nie niht leides getan
Vngemaches pin ich an
Von dir geweſn lieber herre
Mir iſt leit din groͤʒ ſwære
Die du lideſt herre durh mih
Daʒ man ʒihet vnreht dih
Wand an dich bin ich gevallen
Daʒ ſag ih voꝛ den levten allen
toͤt bin ih an dih geleg͛n
herre nv gib mir dinen ſeg͛n
Ieſus ſprach want du mich
haſt geſeit unſchuldich
So wil ih dir ʒe loͤne gebn
Daʒ du wider habſt din lebn
Dar umbe ſtant uf und ſiſt geſunt
Lebendich in der ſelben ſtunt
Dvͦ ieſus geſprach daʒ woͤꝛt
Der toͤte wider lebendich wart
Geſunt und heil ſin wnden
wrden in den ſelbn ſtunden
In einem tage daʒ kint ieſus
von naʒarech der ſtat giench vʒ
Bi der ſtat ein bꝛunne was
Ʒvͦ dem bꝛunnen ieſus ſaʒ
Von der ſtat ein kint ʒehant
chom und truͦch inſiner hant
einen khruͦch und dvͦ eʒ quam
Ʒvͦ dem bꝛunnen und waʒer nam
Im ein vngelvke geſchach
Daʒ iʒ ſinen khruͦch ʒebrach
Daʒ kint dvͦ viel und brach den khruͦch
Da iʒ daʒ waʒer inne truͦch
Daʒ kint begunde weinen ſere
Vmb ſin groͤʒ ſwære
Wand eʒ het den khruͦch verloͤꝛn
Vnd voꝛhte ſiner muͦter ʒoͤꝛn
Ieſus daʒ kint gvͤtlich troͤſte
Vnd iʒ von ſinem leide erloͤſte
Er ſprach la din weinen ſin
Vmb daʒ boͤſe khrvͤgelin
trage di ſchirber her ʒvͦ mir
en khruͦch ih mache wider dir
khlaube uf di ſchirber alleſamt
Die bvͤʒe ih wider al ʒeſamen
Daʒ da wirt ein ganʒer khruͦch
Daʒ kint di ſchirber alle truͦch
Ʒv ieſu ieſus ſi leg͛n
Nider hieʒ und ſinen ſeg͛n
Er ſprach vnd gantʒ dvͦ der khruͦch wart
Der ʒebrochen i geʒart
Gar ʒekhleinen ſtuken was
Daʒ wart wider ein ganʒeʒ vaʒ
Daʒ kint nam vroͤlich ſinen khruͦch
Vnd waʒer ſiner muͦter truͦch
Dar nach kom der Ʒʒʒkinde vil
alle dar ʒvͦ ʒvͦ einem haʒ ſpil
Vnd truͦgen alle khrvͤ baʒ gelin
Vnd ſchuͦffen waʒer ch dar in
Si trunkhen un̄ guʒenʒ kas vʒ
Daʒ vil liebe kint ieſus
Bi dem bꝛunnen ſtille ſaʒ
Er enhete niht ein vaʒ
Doch nam er ſines roches ſchoͤʒ
Vnd den vol mit waʒer goͤʒ
Vnd truͦch in ſines roches gere
Waʒer ſam eʒ ein multer wære
Daʒ waʒer durch daʒ tuͦch niht ran
Al div kint des wnder nam
Ioſep ſinen acher wolte
Sæn mit koͤꝛn dvͦ er ſolte
Mit ſinem khnehte varen vʒ
Mit im fuͦr daʒ kint ieſus
Dvͦ ſi uf den alher quamen
Daʒ koͤꝛn uʒ dem ſache namen
Ieſus ʒvͦ dem ſache giench
Dnͤ hant volle in ſin ſchoͤʒ enphiench
Des khoͤꝛs und uf den akher ſæte
Daʒ khoͤꝛn an der ſelben ſtete
Begunde wahſen und uf gan
Vn̄ den alher gar bevan
Alſo dikhe u̄ als gelich
Sam iʒ wære gewonlich
Vnd reht geſæt mit voller art
Des iares ſo vil khoͤꝛns wart
Daʒ alle levte di daʒ ſahen
Vn̄ hoͤꝛten des gemeine iahen
Daʒ ein wnder da geſchehn
Wære daʒ nie wart geſehn
Binaʒarech da ſtet einſe
Der heiʒet mare galile
Spilen giengen div kint da hin
Vnd fuͦrten ieſum auch mit in
Ʒvͦ dem ſe div kint dvͦ quamen
Vnd im waʒer viſche ſahn ſ
Ieſus ſprah wir ſvln alle
Machen ob eʒ ev wol gevalle
Bi diſem ſe nv weierlinzg 
Vn̄ leiten waʒer dar in
So varent auch die lʒʒ viſche ſan
In vnſer weier die wir van
Svln und tragen heim
Di kint gruͦben al den leim
Vnd mahten kleinev weierlin
Daʒ waʒer weiſtenʒ auh dar in
Dʒ dem ſe durch chleine grabn
Dvͦ ʒ ſi begunden alle grabn
SIchiͤr ieſus ſin weierlin
GWemachet het und auh dar in
Vʒ dem ſe daʒ waʒer vloͤʒ
Dvͦ komen viſche klein vn̄ groͤʒ
Ieſu inſin weierlin
Vn̄ auh der andern kindelin
Iʒ was der iuden ſamʒtach
Dvͦ daʒ ſelbe ſpil geſchach
Dar kom ein iude der was alt
Di kint mit groͤʒm ʒoͤꝛn er ſchalt
Er ſprach waʒ tuͦt ir boͤſen wicht
Warumbe veiert ir hivte nicht
Iʒ iſt ein heiliger ſamʒtach hevte
Vnd veiernt alle di levte
Di heilige ʒit habt ir ʒebꝛochen
Got daʒ niht læt vngerochn
Dar umbe ſult ir alle werden
Von got verfluͦchet uf der erden
Ieſus daʒ macheſt du aleine
Daʒ diſev kint nu al gemeine
prechent moẏſes gebot
Vn̄ erʒvrnent alle got
Dv verleiteſt uns vnſer kint
Daʒ ſi alle verfluͦchet ſint
Vnd werdent alle von dir verloͤꝛn
Vnd verdienent gotes ʒoͤꝛn
Dvͦ ſprach ieſus nimmer niecht
Diſen kinden leides geſcheht
Von mir ſi ſvln alle werden
Nich vn̄ ſælich vf d͛ erden
Ih rate dir daʒ du fvrchteſt got
Vn̄ ereſt dinen ſabaoch
Daʒ dan e des iſt dir noͤt
Vn̄ halteſt moẏſes gebot
Vnd hab deheine ſoꝛge umb mich
Min wirt wol guͦt rat an dich
Der iude begunde ʒvͤrnen dvͦ
Mit groͤʒm ʒoꝛn lief er hin ʒvͦ
Vnd ſih an dem kinde rach
Sin ſpil er im gar ʒebꝛach
Daʒ weierlin ʒetrat der man
Daʒ daʒ waʒer gar vʒ ran
Dvͦ er dem kinde ſin ſpil ʒetrat
Er viel nider an der ſtat
Sin lebn er mit dem toͤde verloͤs
Sines ʒoꝛns er des genoͤʒ
In der ſtat dvͦ vber al
ʒe naʒarech ein groͤʒer ſchal
Geſchrei und auch ein ſtarker ruͦf
Vf daʒ kint ieſum ſich huͦf
Si ſprachen alle ioſeps ſun
der wil unſ leides vil tuͦn
Sol er lange bi unſ ſin
Wir enkelten alle ſin
Vnſer kint bringet er in noͤt
Die alten ligent von im toͤt
Er iſt ein rehter ʒauberær
Er hat uf vnſer groͤʒ ſwære
Ʒaubern in egipten lande
Gelernet uf vnſer ſchande
Sin ʒauber an uns verſuͦchen er wil
Er wirt vnſer toͤtent vil
Daʒ ſul wir triwen vnderſtan
Wir wellen in ʒetoͤde ſlan
Er iſt niht ein rechteʒ kint
Die tievel im gehoꝛſam ſint
Dvͦ ioſep vn̄ maria hoꝛten
Diſe rede harte ervoꝛhten
Vmb ieſum daʒ kindelin
Doch weſten ſi di vnſhuld ſin
Vnd auch der iuden groͤʒ vntriwe
Ioſep ſprach nv ſage vrowe
Waʒ iſt din rat daʒ wir tuͦn
vmb vnſer kint dinē ſun
Maria ſprach herre ih daʒ rate
Daʒ wir gen und ſuchen drate
Min liebeʒ kint wa wir daʒ vinden
Wa iʒ ſi bi andern kinden
want koment im di iuden ʒvͦ
Ih fvrhte daʒ ſi im leit tvͤn
Ioſep un̄ div magt reine
Gieng͛n vʒ daʒ kint aleine
Funden an dem velde gen
Da daʒ kinch was bi geſchehn
Dvͦ maria ir kint geſach
Balde ʒvͦ im ſi gie vnd ſprach
Liebeʒ kint nu ſage mir
Waʒ hat getan d͛ iude dir
Der geleg͛n iſt da toͤt
Ieſuſ ſprach vil groͤʒ noͤt
hat mir der ſelbe iude getan
Er wolt mich leides niht erlan
Er tet mir leit mit boͤſen reden
Auh ſo hat er mir ʒetreten
Minen weier vnd die viſche
Di ih dir ʒe dinem tiſche
tragen wolt di hat veriaget
Er daʒ ſi dir vrowe gechlaget
Maria ſprach min lieber herre
du haſt gebuͤʒet in ſelbe ſere
Doch ſo pit ih herre dich
Daʒ dv welleſt tuͦn durh mich
Gib im wider nv ſin lebn
Daʒ ſi unſ die ſchult iht gebn
Wand ſi ʒeihent alle dich
Daʒ du ſchuldich ſiſt
un ich D vͦ ſprach ieſus
Waʒ du gebevteſt daʒ ſol ſin
Si giengen ʒvͦ dem toͤten hin
Der iuden vil giengen mit in
Ieſus mit dem fuͤʒe ſtieʒ
den toͤten vn̄ uf ſten in hieʒ
Er ſprach ſtand uf und hab din lebn
Du ſolt niht mer urteil gebn
Vber die unſchuldich ſint
Sam du tæte vber di kint
Dvͦ ieſus ſprach daʒ eine woꝛt
Der toͤte wider lebendich wart
Er ſtund uf ʒehant un̄ ſprach
Vn̄ des offenbar iach
Daʒ daʒ kint ſo tugentlich
chomen wære von himelrich
Daz ieſus zvͦ den lewen giench
Bi der ſtat ʒe naʒarech
Ein vil groͤʒ wͤſte ſtet
ein lange und ein breite
Vn̄ ein gar wilde heide
Vnd ein wͤſte div iſt wit
Da inne waren alle ʒit
Lewen vil von den geſchach
Den levten groͤʒer ungemach
In der wͤſte was ein hol
Daʒ was wilder lewen vol
Von naʒarech daʒ kint ieſus
In die ſelben wͤſte giench vʒ
Die lewen im enkegen giengen
Sam ir ſchephær in enphiengen
Die lewen komen al gemeine
Ʒvͦ ieſu bote groͤʒ und kleine
Si erkanden wol daʒ
Daʒ daʒ kint ir ſchepher was
Si nigen im und erten in
dam ſi heten menſhen ſin
Fvr in uf ir khnien ſi vielen
Vnd begunden ʒvͦ im ſpilen
nach im ſi liefen und ſpiungen
Vnd mit ir ʒagel umbe ſwngen
Ieſus uf di erden ſaʒ
Duͦ di lewen ſahen daʒ
Voꝛ im ſi alle nider lagen
hoͤꝛhteklih in an ſahen
Ʒeſus ſi dvͦ an greif
Mit ſiner hant ſi alle ſtreich
Des wrden ſi dvͦ al gemeit
einer fvͤr den andern ſtreit
Daʒ er moht ſih dar geleg͛n
Vnd enphahen von im den ſeg͛n
Dvͦ daʒ kint niht langer da
Gelibn wolt im alle nah
Die lewen volgten bi der ſtat 
Dev da heiʒet naʒarech
Dvͦ di levte ſahen homen
Di lewen alle des erkomen
Dvͦ ſi auch daʒ kint geſahen
Ieſum mit den lewen gahen
Si ſprachen mvgt ir wnder ſehn
Daʒ kint vnder den lewen gen
Daʒ iſt niht ein kindes ſpil
wes er da mit beginnen wil
Er iſt niht ein rehteʒ kint
Dem lewen ſo gehoꝛſam ſint
Daʒ mohte der tievel von der hellen
Getuͦn alein daʒ ſin geſellen
Die lewen wæren ode got
Der aller tier hat gebot
Er iſt ein rechter ʒauberære
In egipten er di lere
Gelernet hat da er geweſen
Iſt di hat er da geleſen
Die andern ſprachen wie mæht daʒ ſin
Daʒ ſo iunch ein khnehtelin
Alſo kindiſch alſo iunge
Moͤht habn di lernunge
Daʒ alleʒ daʒ von ʒauber wær
Daʒ er getan hat ſit er her
komen iſt in vnſer ſtat
Da wnder er begangen hat
wand alein von ſinen woͤꝛten
Sint toͤten wider lebendich woͤꝛden
Vns dunchet er ſi gotes kint
Die engel im gehoꝛſam ſint
Diſe ſprachen wie daʒ ſol
Weſen wand wir kennen wol
Ioſep der ſin vater iſt
der lebt gar an boͤſe liſt
er iſt ein guͦt ʒimerman
Solhes dinges er niht enkhan
Ieſus dvͦ di lewen lieʒ
Wider kern vnd ſi hieʒ
Daʒ ſi tæten niht mer leit
Den levten da von naʒarech
Fvr daʒ kint die lewen alle
Vf irn khnien begunden vallen
Den ſeg͛n ſi von imenphiengen
Vnd wider in die wͤſte giengen
Dvͦ daʒ kint hin heim wolt gen
Di leute er an dem wege ſten
vant ſi ſprachen ſag ieſus
Wie tuͦſt du dinem dinge ſus
Daʒ du ſo iunge und ſo kleine
Mit wilden tieren haſt gemeine
Des du dih haſt an genomen
Daʒ wirt dir noch ʒe leide komen
Du biſt toͤuſch und gar ʒebalt
Du macht nimmer werden alt
Du kumeſt ſchiͤr in groͤʒ noͤt
Vnd nimeſt iæmerlichen toͤt
Ieſus ſprach di wilden tier
vil nv wiſer ſint dan ir
Si hant erkant mich wer ich bin
Da von hant ſi wiſoͤꝛn ſin
want ſi hant mih reht erkant
Dvͦ ſi mih ſahen ſaʒehant
Dar umbe puten ſi mir ere
Si weſten wol wer ih wære
Di iuden ſprachen wer biſt dv
Maht du unſ daʒ ſag͛n nv
wir wiʒen wol wer du biſt
Wand ioſep din vater iſt
Daʒ du lebteſt als er tvͦt
daʒ wære dinem liͤbe guͦt
Dvͦ giench von in daʒ kint ieſus
heim in ſiner muͦter huͦs
Dvͦ marie ir kint geſach
Ʒvͦ im mvͤterlih ſi ſprach
Wa biſt du kint geweſen hevte
Waʒ hant geret mit dir die levte
Ieſus ſprach ſi mich beſwerent
ofte und diche und mir verkherent
Waʒ ih in ʒeguͦte tuͦn
Maria ſprach lieber ſin
In iſt leit din heiligeʒ lebn
Sitʒe la dir ʒeʒen gebn
Von ieſus geſellen
Der nv gern wiʒen welle
wer des kindes ieſus geſelle
In ſiner kintheit ſtæte wære
Des wil ih im gebn lere
Daʒ waren ſiner muͦmen kint
Die beide maria geheiʒen ſint
Die wil ih mit namen nennen
Daʒ man ſi mvge erkennen
Daʒ was Sẏmon cananeus
Der guͦt iudas der auch tacheus
Mit namen ſin geheiʒen was
vn̄ d͛ ioſep barſabas
Daz waren ʒwene iacobi
Sand iohanſ was auh da bi
Daʒ erſte puͦch ein ende hat
al hie dar an geſchriben ſtat
Der reinen ſand marien lebn
Daʒ ander wil ih an hebn
Darʒvͦ dev milte und auch dev ſvͤʒe
Maria mir des helfen mvͤʒe
Vnd ieſus ſin genade ſende
Daʒ ih daʒ rehte volende
Dvͦ ieſus was ʒwelf iar alt
Als im ſin muͦter het geʒalt
ein groͤʒ hochʒit gelach
Ʒe ieruſalem dvͦ ſprach
Ioſep der reine gotes traut
Ʒvͦ marien ſiner praut
vrowe maria ſage mir
Waʒ nv wol gevalle dir
Svl wir ʒvͦ ieruſalem
baren vn̄ auh mit unſ da hin
Fvͤren ieſum dinen ſun
Waʒ du wil daʒ ſvl wir tuͦn
Maria vragte ieſum dvͦ
Vn̄ ſi ſprach ʒvͦ im alſo
Sag mir ſun vnd herre min
Waʒ iſt nu der wille din
wil du ʒvͦ dem tempel varen
Mit vns dvͦ ſprach daʒ gotes barn
Liebiv muͦter ich wil auch
Ʒvͦ dem kirhtage varen mit evh
Ioſep und maria namen
Ieſum ʒvͦ dem tempel quamen
Ir opher ſi da gaben got
Nah hern moẏſes gebot
Dvͦ dev hoͤchʒit geſchehn
Was dvͦ wolt von danne gen
Ioſep und dev magt reine
Daʒ liebe kint ieſus aleine
Beleib da ʒe ieruſalem
Si wolten wænen daʒ er heim
Gegangen mit ir frivnden wære
Die waren an der widerkhere
Vf die ſtraʒe ſi balde nah
Giengen vn̄ in ſuͦchten da
Bi ir magen vnd frivnden
Vnd in ninder mochten vinden
Si giench ein tageweide
Vn̄ daʒ kint ſi ſuͦchten beide
Dvͦ ſi in da ninder ſunden
Widerkern ſi begunden
In die ſtat ſi giengen wider
Daʒ kint ſuͦchen uf vnd nider
Ioſep und maria beide
Mit riwen un̄ mit groͤʒm leide
Dvͦ ſi ʒe dem tempel quamen
Daʒ kint da funden vnd da ſahen
Daʒ er bi den meiſtern ſaʒ
vn̄ in einem puͦche las
Vmb daʒ kint die meiſter ſaʒen
Der propheten puͦch ſi laſen
Ir lechʒe und auch ir lere er hoͤꝛte
Vnd vragte ſi auch ſolher woͤꝛte
Der ſi alle niht mohten in
Beſcheiden want ſi tiefen ſin
heten er dvͦ diſputiͤren
Begund mit in vn̄ auh ſi lern
Si nam des wnder al gelich
Vn̄ dauht ſi auh wnderlich
Daʒ dev heilige ſchrift gemeine
Was kunt dem iungen kint ſo kleine
Daʒ er ſo wol gereden kunde
Mit ſinem kindiſchen munde
Dvͦ maria ir ſun da vant
Si nam in lieplih mit d͛ hant
Si ſprach nv ſag mir lieber ſun
wie mohteſt du uns daʒ leit getuͦn
Daʒ ih und ioſep der getriwe
Geweſen ſin in groʒen riwen
Vnd in ſoꝛgen umb dich
Vn̄ han vil hart gekhoͤlet mich
Mit ſuͦchen dih dri ganʒe tage
Mit ſoꝛgen vnd mit groͤʒer klage
Ieſus ſprach nv ſagt vmb waʒ
suͦcht ir mich weſt ir niht daʒ
In dem geſchæfte muͦʒ ih ſin
von himelrich deſ vater min
Dvͦ gie von ieruſalem
Ieſus mit ſiner muͦter heim
Dvͦ ſi vf dem wege giengen
Manige rede ſi an viengen
Ioſep in fuͦrte in ſiner hant
wenne mvͤde wart der heilant
Er ſprach ʒvͦ im nv ſag uns herre
Wa du diſe dri tage wære
Waʒ ſchuͦf du in dem tempel huͦs
Bi den iuden dvͦ ſprach ieſus
Bi den meiſtern ih da ſaʒ
vn̄ hoͤꝛt di lehʒen di man las
Ioſep ſprach von wem waʒ daʒ
Ieſus ſprach von ẏſaẏas
Ioſep ſprach nv ſag unſ herre
An welhet ſtat div lehʒe wære
Ieſus ſprach recht da daʒ iſt
Geſchriben daʒ der heilige geiſt
Vf einen menſch komen ſol
Vnd machet in aller wiſheit vol
Dvͦ ſprach ioſep khvnnen ſi
wiʒen wer der menſch ſi
Ieſus ſprach ſi kunden niht
Wol verſten di ſelbn ſchrift
Dar umbe han ih vil mit in
Gediſputiͤret wand ſi den ſin
Von der ſchrift niht wol verſtent
Daʒ iſt valſch des ſi da iehent
Ioſep ſprach dev ſelbe ſchrift
khanſt du wiʒen wen ſi trift
haſt dv verſtanden vnd geleſen
Wer der menſch ſvl weſen
Den got mit ſinem geiſte ſol
Machen aller wiſheit vol
Ieſus ſprach den gotes chriſt
khenneſt dv wol wer d͛ iſt
Waʒ ſol ih dir da von ſag͛n
Du haſt gehabn vn̄ getrag͛n
In getrenkhet vnd geſpiſet
Vnd auch in frefndiv lant gewiſet
Dvͦ ſprach ioſep daʒ biſt du
Daʒ hoͤꝛ ih an der rede nv
Maria ſprach ſun ſag mir
wer gab di wile ʒeʒen dir
Vnd mit wem wære du ʒehuͦs
Dvͦ ſprach daʒ ſvͤʒe kint ieſus
Daʒ tete liebeʒ mvͤterlin
ſlẏʒabech dev niftel din
Des propheten ʒacharias
Ʒe ieruſalem dvͦ was
Si gab mir gern daʒ ich da aʒ
In ir haus auch nachtes was
Dvͦ ſichomen in ir hus
Ʒe naʒarech daʒ kint ieſus
Siner muͦter was gehoͤꝛſam
Dem reinen ioſep auch alſam
Marien ſun her ieſus dvͦ
Nam an aller tugent ʒvͦ
An wiſheit und an ſinnen groͤʒ
Vnd ſchoͤne ʒe ſinen tagen wchſ
hie hebet ſich min groͤʒ klage
Die ih an minem herʒen trage
Den wil ich ieſus frivnden ſag͛n
Daʒ ſi mir helfen alle khlag͛n
Daʒ ih nicht geſchriben vinde
Von ieſu mn dem vil lieben kinde
Wie ſin lebn wære geſtalt
Dar nah er was woꝛden alt
Ʒwelf iar unʒ an die ʒit
Daʒ er die heilige khriſtenheit
an huͦb mit ſiner lere
Wie da voͤꝛ ſin lebn wære
Des waren ne dan nivnʒehn iar
Daʒ enhabnt vns niht fvͤr war
In ir puͦche die heiligen vier
Geſchriben ewangelier
Si hant vns anders niht geſchribn
van daʒ eine daʒ iſt vns belibn
Daʒ in iaren drin begiench
Ieſus dvͦ er ane viench
Ʒe predgen dvͦ er woꝛden was
Alt drier iar vnd ſi uns daʒ
Alleʒ daʒ verſwigen hant
Daʒ unſ des niht iſt bekant
wie ieſus lebn ſi geweſen
ovch han ich leider niht geleſen
Wa er wære vnd wes er phlæge
Voꝛ der ʒit wand er alle wege
Ʒeichen und groͤʒ dinch
Begie div niht geſchribn ſint
Vnd daʒ auch vngelauplich iſt
Daʒ gotes ſun her ieſus chriſt
Wære nivn vnd ʒweinʒech iar
an groͤʒ ʒeichen gar
Ane wnder ane lere
Div doch der chriſtenheite wære
nvtʒe wæren ſi geſchriben
Wand ſi leider niht ſint beliben
Des iſt min herʒe gar vnfro
Doch vinde ich geſchriben ſo
Daʒ ieſus in der wͤſte wære
Mit ſand iohan dem taufæere
Dvͦ er in der iugent was
In ʒweinʒech iaren vn̄ baʒ
Wand ofte ieſus der vil reine
In die wͤſte giench aleine
Ʒvͦ iohan vnd bi dem beleib
Vnd manich ʒit al da vertreib
Die lieben bi ein ander waren
ofte in ir iungen iaren
In der wͤſte vnd komen niht
Ʒvͦ d͛ levte angeſicht
An allem gotlichem dinge
Die heilige ʒwene ivnglinge
In der wͤſte lange waren
Vnd groͤʒer andaht da phlagen
Beten leſen contemplieren 
Loben got und iubilieren
Vnd ander geiſtlicher dinge
phlagen da di iungelinge
Sand iohannes lernt auch da
Al di heilige ſchrift vil nahn
Von ieſu chriſt vnd auh di e
Der fvnf puͦch moẏſe
Die propheten al gemeine
Lert iohan ieſus der reine
In der wͤſte di ʒwene propheten
Manigerſlahte vrevde heten
An geiſtlicher khvrʒwile
Wand der engel chom dar vil
Dienten ieſum ir herren
vn̄ lobtenden mit groͤʒn eren
ovch di tier dar al gemeine
Vʒ der woͤſte groͤʒ und kleine
Ʒvͦ ieſu ir ſchepher quamen
vn̄ den ſeg͛n von im namen
erwen vʒ der wͤſte gie
Ieſus vnd aleine da lie
Sinen taufer ſand iohan
Swen er geſchied von dan
So gie er heim ʒvͦ ſiner muͦter
Ʒe naʒarech der vil guͦter
Vnd da bi der ein wile was
dvch gelieʒ er nimmer daʒ
Ʒe ieruſalem er giench
alle iar vn̄ da begiench
Die hochʒit di moẏſe
het geboten in der e
Swa ieſus bi den levten was
Mit ſinen ſiten ſchuͦf er daʒ
Daʒ alle die gebeʒert wrden
Die in ſahen und hoͤꝛten
Wer ſin lebn reht geſach
Mit aller warheit er des iach
Daʒ er von himel komen wære
Vnd got von himel het ſin ere
Er was khevſch guͦt vnd milte
Daʒ al di levte namen pilde
An ſinem lebn tugentlich
vn̄ ſinen ſiten wnneklich
Groͤʒ lobeʒ im alle die iahen
Di in hoͤꝛten vn̄ ſahen
Wand al div woͤꝛt und al die red
Die der ſvͤʒe ieſus tet
Dev was beſcheiden und recht
Dvͤʒe warhaft vn̄ ſleht
Er was khevſche rein vnd guͦt
Diemvͤtich und wol gemuͦt
Als ieſus was an ſchoͤnen ʒvhten
Geʒieret vnd auch an reinen ſiten
Alſo het im auch gegebn
Dev natuͦre ſchoͤneʒ lebn
Wand er was der ſchoniſt man
Der ie von vrowen lib bequam
Er was ſchoͤn und wolgetan
Vn̄ allerſlaht wandels an
Sin haut was weiʒ und weiʒ var
Braun was doch ſinʒ haubtes har
ein lvtʒel reide und chrauſelt
alle ʒit rein vn̄ ſleht
Sine brahen waren ſmal
Dicke braun gar ane mal 
Sin augen waren vͤʒer maʒen
Schoͤn die mag ich niht gelaʒen
Ane lob bla himel var
Si waren an gebreſten gar
Gelich dem lautern iochant ſteine
Wol geſunt lieht vnd reine
Daʒ weiʒ des augen milh var was
Lauter ſam daʒ ſpiegel glas
Lieht vnd ſchoͤn vnd wolgetan
nicht ʒegroͤʒ wol vf getan
Si waren glanʒ vnd wnnechlich
Vnd an ʒeſehen minnechlich
ovch ſin naſe was wol geſtalt
Niht ʒekhurʒ noch niht ʒelanch
Ieſus ſvͤʒeʒ mvndelin
Was wnneklih di lefſe ſin
Waren roͤt vn̄ toͤſel var
An allerſlaht wandel gar
nicht ʒedicke noch nicht ʒedvnne
Wolgetan mit ſchoͤner wnne
Die ʒende waren wiʒ vnd reine
Gelich dem niwen helfenbeine
Wiʒ und toͤt di wængelin
Waren vn̄ div hevfelin
Roſelvar wand wiʒ vnd roͤt
Sich het da ſo geſamnoͤt
Daʒ ieſus antlvtʒ wnnechlich
Ʒeſchawen was vnd minnechlich
Sin kinne was auch ſinewel
Shoͤn an allerſlaht mel
Vnd mitten het ein grvͤbelin
Daʒ kinne da von dev geʒierde ſin
Vil deſter groͤʒer was
daʒ antlvtʒ ſtuͦnd auh deſter baʒ
Daʒ kinne vnd auh ein teil der wangen
het ein ſchoͤner bart bevangen
Der was braun ein lvtʒel reide
Ʒe maʒen lanch in ſchoͤner heite
Wol getan was ieſus bart
Lie ſchoͤner menſh geboꝛn wart
Sin hals wiʒ ſchoͤn vnd blanch
nicht ʒediche ʒemaʒen lanch
Schoͤn vnd wolgetan ſin hende
Waren vnd wol behende
Die vinger waren lanch vnd ſmal
Reine an allerſlachte mal
Al ſin liͤb was wol geſtalt
din ſchoͤne waſ manichvalt
hoflich was ſin gen ſin ſten
wnneklich ſin an ſehen
Sin haubet und auch di augen ſin
Sin antlvtʒ vnd auch ſin mvndelin
Sin hende ſin fvͤʒe vnd al ſin lider
Die truͦg er mit ſo ſchoͤnen ſiten
Daʒ im al die lobes iahen
Di in hoͤꝛten vn̄ ſahen
Sin gewant daʒ er truͦch
Was rein ſtæte und ſchoͤn gemuͦch
Sin gewant daʒ was ein roch
Dar vber einen mandel truͦch
Als die levte gemein den ſaga ſiten
heten inden ſelben ʒiten
Deheinen ſchuͦch phlag er ʒetragen
nach ſinen kintlihen tagen
Als maria div magt reine
Was bi ir ſun aleine
Svͤʒe rede ſi ane vie
Der ich ein teil wil ſag͛n hie
Maniger vrage ſi begunde
Mit ir ſun die er kunde
Si beſcheiden alle wol
Wand aller wiſheit was er vol
Si ſprach ich pit dich herre ſun
Daʒ du kunt mir welleſt tuͦn
Des ih dich nv wil fragen
Des enlaʒ dich niht betragen
Dvͦ ſprach ieſus muͦter min
Wes auch gert daʒ herʒe din
Daʒ laʒ vrowe wiʒen mich
Des beſcheid ih alleʒ dich
Maria ſprach vil lieber herre
Min vrage la dir niht weſen ſwære
Wand ich weiʒ wol daʒ dv biſt
Got ſchepher alles des der iſt
In dem himel vnd uf der erden
Wie geſchach daʒ dv werden
woldeſt min kint vnd wa du wære
Da voꝛ des gib mir dine lere
Ieſus ſprach vrowe wiʒe daʒ
Daʒ ich bi minem vater was
Ie vnd ie an anegenge
Vn̄ ih auh nimm͛ ende gewinne
Maria ſprach ſo ſage mir nv
Wa was din vater wa wære du
Da voͤꝛ e daʒ himelrich
Gemachet wrde vn̄ daʒ erderich
Maria ſprach wer ſint di dri
Da ein gotheit wonet bi
Ieſus ſprach dev gotheit heiʒet
vater ſun vnd heilige geiſt
Di dri genanden ſint ein got
An dem ſtet an der werlt gebot
Maria ſprach ob du nv biſt
Der driͤer einer wa von iſt
Daʒ du aleine biſt min kint
woꝛten vnd die andern ſint
Bi dir beliben mit ir gemeine
Ir diͤ in der gotheit eine
Ieſus dvͦ ſprach muͦter min
wir drͤ an einer gotheit ſin
einer got vnd dri perſoͤn
Doh hat ſih div gotheit vroͤn
Gaugenlich geneiget an mir
Daʒ ih genomen han von dir
Menſchlich vleiſch und bin geboͤꝛn
Von dinem libe vnd han erkoͤꝛn
Ʒvͦ einer muͦter magt dich
Vn̄ din kint pin woꝛden ih
Maria ʒvͦ ir ſune dvͦ
Sprah waʒ twanch dih herre da zvͦ
Daʒ du menſch woꝛdeſt werden
Dv wære gewaltich uf der erden
Vnd in dem himel warer got
Sage durch welherſlahte noͤt
An dich ſo groͤʒ diemvͤt næme
Daʒ du ʒe diner diern quæme
Vnd auch von ir geboꝛn wrde
In khrancher menſhlicher geburde
Ieſus ʒe ſiner muͦter ſprach
Du weiʒt wol vrowe waʒ geſchach
Dvͦ adam den aphel aʒ
vn̄ vngehoꝛſam got was
Da mit er ſich und ſin geſlæhte
Dem tievel gab mit allem rehte
Daʒ er und al ſin khvnne wære
Des tievels eigen immermere
Maria ſprach des mvͤʒ ich gehen
Daʒ daʒ leider iſt geſchehn
Ʒeſus ſprach darumb pin ich
Menſch woꝛden daʒ ich dich
Vnd al menſhlich kvnne
Erloͤſen von dem tievel khvnne
Maria ſprach kint wie wil du
Den menſchen von dem tievel nv
erloͤſen der ſin eigen iſt
Vn̄ auh du ein menſch biſt
Ieſus ſprach ein menſch bin ich
Dar umb han ih genomen dich
Ʒe einer muͦter magt reine
Daʒ d͛ tievel mege deheine
habn gewalt noch recht an mir
Des bin ich woꝛden menſch von dir
An di dinch di vleiſchlich ſint
Sin ich woꝛden vrowe din kint
Ich bin niht von dem geſlæhte
hern adames dar umb von rehte
hat der tievel niht an mir
Ich bin geboꝛn an ſvnde von dir
Maria ſprah du weiʒt aleine
Daʒ ih an man magt reine
Dich enphiench truͦch vnd genas
Vnd immer rein magt was
Ieſus ſprach dar umbe der tievel
niht hat an mir vnd doch er wil
Mit vnrecht an griͤffen mich
Vnd wil min vnderwinden ſich
Vnd auch verraten wil er mich
Daʒ di iuden al gelich
Svln ſchaffen minen toͤt
Vn̄ bꝛingen mih in grͤʒ noͤt
Dvͦ maria gehoͤꝛt die rede
Di geſprochen ir ſun hete
Ir wart we an ir herʒen
Vnd gewan vil groͤʒen ſmerʒen
Si ſprach owe min kint owe
We mir armer diern we
owo owe der boͤſen mære
We minem herʒn lieber herre
Waʒ haſt du liebeʒ kint geſprochen
Min herʒe voꝛ leide iſt ʒebꝛochen
owe wie ſol daʒ ergan
Sol man dich ʒe toͤde ſlan
Ʒeſus dvͦ ſprach muͦter min
La din groͤʒ trauren ſin
Div heilige ſchrift muͦʒ ergen
Vnd ſol auch alleʒ daʒ geſchehn
Daʒ geſchriben iſt von mir
Daʒ laʒ niht leide weſen dir
Du gedencheſt wol der rede
Die sẏmeon der alte tete
Ʒe ieruſalem von mir
In dem tempel ſprach ʒvͦ dir
Daʒ von mines todes ſmerʒe
Sol ein ſwert gen durch din herʒe
Maria ſprach min kint min herre
Ich mach nicht an groͤʒe ſwære
von dinem toͤde hoͤꝛen ſagen
Din leit muͦʒ ih mit leide klag͛n
Ieſus ſprach dev werlt erloͤſt
von minem toͤde wirt vnd getroͤſt
Maria ſprah laʒ hoͤꝛn mih
kint min ob man toͤtet dih
Wie ſolt du von dem tievel dan
Erloͤſen beidiv wib vnd man
Ieſus ſprach als mich verrætet
Der tievel daʒ man ertoͤtet
So wil er ſich auch miner ſelen
Vnder winden vnd die khoͤlen
An der er doch nicht recht hat
Vmb ſinen vngetriwen rat
Dar umbe chumt dev gotheit min
Vnd ſol ein rechter richtær ſin
Mit recht er nimt im al di ſine
Wand mit unrecht wolt er mine
Sele habn an ſih geʒog͛n
alſo wirt d͛ ſchalch betrog͛n
Wand div gotheit ʒe geſellen
nimt min ſele vnd ʒvͦ der hellen
Varent vnd die helle ʒe ſtoͤꝛent
Die rechten alle von danne fvͤrent
Vnd machent ſi von dem tievel vri
Vnd in den himel fvͤrent ſi
Maria ſprach ſun herre min
Ihaber traurich woͤꝛden bin
Wand als ih hoͤꝛe von dinem toͤde
So wirt betrvͤbet min gemvͤte
Ieſus ſprach lieb muͦter min
Vro wider wirt daʒ herʒe din
Als ih von dem toͤde erſten
Du mih ſolt lebndich aber ſehn
Maria ſprach wenne ſolt du werden
Wider lebendich uf der erden
Daʒ ih dich lebendich ſchowe
Ieſuſ ſprah vil rein vrowe
Min ſel ſol an dem dritten tage
Wider komen ʒvͦ dem grabe
Vnd nimt danne den lib an ſich
So ſolt du lebndich ſchowen mich
Dvͦ ſprach maria div reine magt
heteſt du mir niht daʒ geſagt
Daʒ du wider uf der erden
dolt geſunt vn̄ lebndik wden
Von groͤʒmn leide bꝛæche min herʒe
Doch gewinne ih ſtarken ſmerʒen
Sol ih lebn in den ʒiten
Als du herreden toͤt ſolt liden
Ieſus ſprach als groͤʒen ſmerʒen
Als du gewinneſt an dinem herʒen
Von minem toͤde muͦter min
Groͤʒer wirt div frevde din
Wenne ih von dem toͤde erſten
Vnd lebndich du mich ſolt vrowe ſehn
Maria ſprach nv ſage wa
Solt du belibn herre da nah
Als du wider lebndich biſt
Woꝛten nah dineſ toͤdes friſt
Si minen iungern ſol ih beliͤben
Sprach ieſus bi den vertriͤben
Vierʒech tage dar nah var ih
Wider vf ʒehimelrich
Maria dvͦ ſprach herre min
Sage wer di iunger ſin
Ieſus dvͦ ſprach ʒwelfe ſol ih
pruͦder nemen an mih
Den ſol ich mine lere geben
Daʒ ſi der werlt daʒ ewige lebn
predgen und lern ſi
Da mit div ſel behalten ſi
Maria ſprach vil lieber herre
Sol ich dich danne niht ſehn mere
Als du verſt ʒe himelrich
Wem wil du kint min laʒen mich
Ieſus ſprach ih laʒ dich danne
Diner ſweſter ſun iohanne
Vnd den ʒwelf imgern min
Daʒ ſi vrowe bi dir ſin
Dienen und troͤſten dich
Vn̄ auch eren al gelich
Maria ſprach min kint min ſun
Mich alles troͤſtes ab tuͦn
Als ich dich niht habn mach
Vro wird ih nimmer nacht noch tach
Ieſus ſprach auch ſend ih dir
von minem vater vnd von mir
einen troͤſter ſa ʒehant
heiliger geiſt iſt er genant
Der troͤſtet vnd leret dich
alle ʒit alſ wol ſam ich
Maria ſprach vil lieber herre
Sol ih dich danne nimmer mere
Mit minen augen an geſehen
Wie ſol eʒ kint dan umb mich ſten
Ieſus ſprach ich kum her wider
Von dem himelrich her nider
Ʒe dinem toͤde und nim dich
Vn̄ fvͤr dih in daʒ himelrich
Da ſolt du muͦter und vrowe
Min groͤʒe vrevde ſchowen
Da ſolt du liͤbev muͦter min
Mit frevden imm bi mir ſin
Du ſolt werden kvneginne
vn̄ d͛ engel kheſerinne
Ioſep hoꝛt ein teil der rede
Die ieſus ʒvͦ marien tete
Er ſprach owe der leiden mære
Die du ſageſt lieber herre
Wie ſolt duͦ den toͤt erliͤden
Got helfe mir daʒ ich voꝛ den ʒiten
herre mvͤʒ ligen toͤt
Daʒ ih icht dine groͤʒ noͤt
niht an mit minen augen ſehe
Dev an dir ſol herre geſchehn
Ieſus ſprah ih muͦʒ ervollen
Al mines vater willen
Dar umb bin ih von himel komen
han menſchlich vleiſch an mich genomen
Daʒ ih erloͤſe die chriſtenheit
Mit mines toͤdes pittercheit
Doch ioſep daʒ ſage ih dir
vmb di triwe di du mir
Vnd miner muͦter haſt getan
wil ih dir daʒ ewige lon
In mines vater riche gebn
Daʒ du mit vrevden immer lebn
Solt bi mir in dem himelrich
Dar umbe herre pit ich dich
La dir die lieben muͦter min
Mit triwen nu beuolhen ſin
Du ſolt ir hvͤten und bewaren
Wand ih ſol nv von ev varen
Vnd ſol beginnen an ʒehebn
In d͛ werlt ein niweʒ lebn
Ioſep ſprach mit allen triwen
Ich diene gern miner vrowen
Durch dich vnd durch ir ſelber guͦte
Mit fliʒe ir phlige und ir auch hvͤte
Uns ſagt div heilige ſchrift fvͤr war
Daʒ ieſus nivn vnd ʒweinʒech iar
Was woꝛden alt an der menſcheit
Dvͦ huͦb er an die khriſtenheit
Dvͦ kom er hin ʒe dem ioꝛdan
Von dem taufter ſand iohan
Ieſus chriſt den tauf enphiench
Dvͦ er vʒ dem waʒer giench
khom her nider ſchiͤnperlich
In einer wiʒen taubengelich
Vf ieſus haubet ſi ſaʒte ſich
In div lant dvͦ ieſus giench
Vn̄ ʒepredgen an viench
Ʒwelf iunger er an ſich nam
Die wil ich ſchriben al mit nam
Daʒ was petrus und andreas
dand iohan d͛ dritte was
Sin bꝛuͦder iacob und macheus
Sẏmon iacob und philippus
Iudas der auch heiʒet tacheus
Vnd ſanctus barcholomeus
Sand chomas auch da mit was
Vnd der vngetriwe Iudas
Ditʒ waren ʒwelf apoſtoli
Die ieſu waren ſtæte bi
Ieſus gab in ſin lere
vnd ſin geiſt der mit in were
daʒ ſi al di levte lerten
von ir ſvnden ſi becherten
An der ʒit ʒe galile
Ein richer man ʒe rechter e
Nam ein wib und dvͦ er wolde
Begen die prautloft ſamer ſolde 
Er bat marien daʒ ſi næme
Ʒeſum ir ſun vnd quæme
vnd bi ſiner brautloft wære
des gewnne er groͤʒ ere
Ieſus ſine iunger nam
Ʒe d͛ ſelbn brautloft er quam
Dvͦ ſi alle ʒe tiſche ſaʒen
vrolih trunken vnd aʒen
Schiͤr wart gelæret daʒ vaʒ
Da des wirtes win inne was
Daʒ den geſten win ʒeran
Schame groͤʒ da von gewan
Der wirt auch wand er niht enweſte
Waʒ trinken ſolden ſine geſte
Dvͦ maria daʒ geſach
Ʒvͦ ir ſun ieſu ſi ſprach
Ʒeſu ſun und lieber herre
wines hat der wirt niht mere
Ʒeſus ſprach waʒ get daʒ mich
An muͦter vnd auch dich
Sehs khrvͤge ſtunden in dem huͦs
Ʒvͦ den khnehten ſprach ieſus
Gieʒet nu waʒer in die khrvͤge
Wir gewinnen win genvͤge
In die khrvͤge dvͦ waʒer guʒen
Daʒ ſi alle vber fluʒen
In den khrvͤgen ſa ʒehant
Daʒ waʒer wart ʒe win gewant
Ieſus gab den ſeg͛n ſin
Vf daʒ waʒer daʒ wart ʒewin
Vnd der ſelbe win was roͤt
Den khnehten ieſus dvͦ geboͤt
Den win vʒ gieʒen und ſchenken
Vn hieʒ ſi al gemeine trinken
Des nam ſi alle wnder groͤʒ
Dvͦ man den ſelbn win in goͤʒ
Mit dem ʒeichen ſich begunde
Aeſus den levten machen kunde
Dar nach ieſus al gemeinet
Sin iunger nam vnd an g reinen
Magt marien die muͦter ſin
Vnd giengen mit ein ander hin
Ʒvͦ einer ſtat div iſt genant
Gapharnaum vnd wol erkant
Sand andreas vnd petrus
Di heten in d͛ ſtat ein huͦs
Ieſus da ſin muͦter lie
In div lant er predgen gie
Biſand petruſ ſwiger beleih
Maria ein wile ſi da vertreib
Die wile maria div magt da was
Schiͤr ſi gediente daʒ
Mit ir tugent manichvalt
Daʒ al di levte iunge vn̄ alt
Ir waren holt mit rehten triwen
Vnd dienten ir auch ſam ir vrowen
Mit ir guͦte ſi auch ſtiwerten ſi
Vnd ſtunden ir mit helfe bi
Si was den levten allen lieb
Si erten beide man vnd wib
Jeſus al der werlt heilant
Giench predigen di wiͤle in div lant
Er begunde dvͦ an hebn
Mit ſiner lere chriſten lebn
In div lant dvͦ vber al
Ieſus groͤʒ lob eerſchal
Sinev ʒeichen ſin lere
Ward in dem lande wiͤten mære
Wand wnder groͤʒ von im geſchach
Daʒ da voꝛ nie menſch geſach
Er mit einem woꝛte aleine
Greib uʒ di tievel al gemeine
Di da waren in den levten
Gewaltich in den ſelben ʒiten
Di tievel dvͦ mit groͤʒm ſchalle
Vf ieſum chriſtun riefen alle
Wes ʒiheſt du nv uns ieſu chriſt
Vf vnſern ſchaden du komen biſt
Du haſt gewnnen vf uns niht
Du wil uns khoͤlen e der ʒit
Ʒeichen groͤʒ ieſus begiench
Dvͦ er ʒe predgen an viench
Die plinten machet er geſehnt
Die khrumben wrden rehte gent
Den ʒebrochen het ir lider
Daʒ vergiht den gab ez wider
Ʒeſus chriſtuſ ir geſunt
Mit einem woꝛt in einer ſtunt
Die von der waʒer ſvht geſwollen
waren di macht geſunt envollen
Ieſus chriſtuſ ſa ʒehant
Mit ſiner gotlicher hant
Die von dem vallendem vbel nider
vielen den half ieſus wider
Vnd vertreib in al ir leit
daʒ ſi wrden wol bereit
Die di ſucht vnd vieber heten
Als ſi ieſum anpeten
helfe ſi von im enphiengen
Vnd geſunt ſi von im giengen
Die auʒſeʒit vnd miſelſvchtich
Serich waren vnd revdich
An ir libe ʒvͦ ieſu quamen
Von im geſunden lib ſi namen
Die ſiech auch waren an dem bluͦte
Den half ieſus der vil guͦte
Die an dem haubte waren ſiech
Daʒ ſi nicht verſunnen ſich
Vnd die verloͤꝛen auch die ſinne
heten ſchiͤr ſi wrden inne
Daʒ in chriſt ʒehelfe quam
Vnd in ir ſiechtuͦm gar benam
welhelſlacht der ſiechtuͦm was
an dem menſchen er genas
Als in ieſus an ſach
Da ʒegiench ſin vngemach
Auch wer an ſinem liͤbe ſiech
Verholn was ſo daʒ er ſich
Schamte daʒ ʒeſagen
Vn̄ ieman auch ʒeklagen
Iʒ wære wib ode man
Ieſus helfe er ſchiͤr gewan
Er half im genædeklich
von ſinem ſiehtuͦm taug͛nlih
Swer umb helfe und umb genade
Ieſum bat di vand er drate
Zvͦ einer ſtat div hieʒ naum
Ieſus giench marien ſun
In der ſelben ſtat naum
ein witwe het ein einigen ſun
An dem dev witwe leide ſach
Want toͤt der ſelbe ſun ir lach
Dvͦ man in ʒvͦ dem grabe truͦch
Levte giengen da mit genuͦch
Di levte chlagten al gelich
Div muͦter weinte iæmerlih
Ieſus ʒvͦ giench vn̄ ſach
Daʒ klag͛n un den vngemach
Er begunde ʒvͦ in gen
Vn̄ hieʒ ſi alle ſtille ſten
Vber die muͦter erbarmte ſich
Ieſus vnd giench ʒvͦ der liͤch
Er ſprach ʒe der muͦter vrowe la ſin
Daʒ klagen vnd daʒ weinen din
Ʒvͦ dem toͤten er drate gie
Mit ſiner hant er in gevie
Er ſprach ſtand uf vnd hab din lebn
Din ſele wil ich dir wider gebn
Dvͦ ieſus chriſt geſprach daʒ woͤꝛt
Der toͤte wider lebendich wart
Er wart lebndich und geſunt
Vnd ſtuͦnd uf in der ſelben ſtunt
Dvͦ di levte daʒ wnder ſahen
Si lobten got vnd al des iahen
Daʒ ieſus wæreder werlt heilant
Den got von himel het geſant
Zvͦ ieſu kom ein menſch gegangen
Der mit dem tievel was bevangen
Do groͤʒ khraft der tievel het
Daʒ er den ſelben menſchen tet
Ab ʒerren ſin gewant
Vn̄ ʒebrechen al div bant
Da er mit wart gebunden
Auh hart ſluͦge er vnd͛ ſtunden
Di levte ſo ſi ʒvͦ im giengen
Vnd in mit henden an viengen
Mit ſamt dem menſchender tievel
Voꝛ ieſus fvͤʒen nider viͤl
Er ſprach d ieſus gotes ſun
Ich fvrchte daʒ du mir welleſt tuͦn
Groͤʒ leit und groͤʒ ſwære
Owe mir d͛ leiden mære
Dv wil mich ʒe der helle triͤben
Da muͦʒ ih armer immer beliͤben
Ieſus ſprach di red la ſin
Vn̄ ſage mir den namen din
Der tievel ſprach ih heiʒ daʒ herre
Wand vnſer iſt hie vil mere
Wand in diſem menſchen ſint
tievel me dan ſehſ tauſint
Min geſellen vnd ſehſ hundert
Wir piten dich alle ſunder
Daʒ du niht uns ʒe der hellen
treibeſt ʒe den leiden geſellen
Ieſus ſprach ih wil vertriͤben
Ivch ſagt mir wa welt ir beliͤben
Vf dem velde giengen ſwin
ſin groͤʒ ſchar ſi baten in
Daʒ er in gæbe daʒ urlaub ſin
Ʒevaren in div ſelben ſwin
Ieſus in daʒ urlaub lieʒ
In di ſwein ſi varen hieʒ
Vaʒ dem manne die tievel alle
In div ſwin mit groͤʒm ſchalle
Fuͦren vnd ſi ʒvͦ dem ſe
Der da ſtet ʒe galile
Liefen vnd di ſwein ertrenchten
Vnd in daʒ waʒer alle ſenchten
Die levte die daʒ ſelbe vihe
huͦten di begunden vlihen
Vnd ſagten daʒ da waſ geſchehen
Vnd daʒ ſi heten al geſehen
Dar nach ieſus marien ſun
Giench wider ʒvͦ capharnaum
Da er ſin muͦter hete
Gelaʒen daʒ ſi ſin da beite
Er fuͦrt ſi dvͦ ʒe naʒarech
din iunger giengen alle mit
Vnd vrowen vil von galile
Den ieſus het geholfen e
von groͤʒm ſihtuͦm an ir liͤbe
Ih nenne ein teil der heiligen wiͤbe
Daʒ was maria magdalena
Vn̄ Maria cleophena
Vnd ein edel vrowe iohanna
Vnd auch ein div hieʒ suſanna
Vnd vrowen noch ein michel teil
Di ieſus het gemachet heil
Von ir gebreſtn di giengen da
Marien vn̄ ieſu nah
Ʒe naʒarech ſin muter lie
Ieſus vn̄ er vʒ predgen gie
AI da der reinen magt geſchach
Marien ein groͤʒ vngemach
toͤt der ſvͤʒe ioſep lach
Da von marien leit geſchach
Si weinte vnd khlagte ſinen toͤt
Mit leide und auh mit iamers noͤt
An ioſep toͤde Marien chlage
Die hoͤꝛt hie gern daʒ ih iv ſage 
Si ſprach owe mir herre min
Nv muͦʒ ih an deſ troͤſteſ ſin
Den ih het herre von dir
Dv wære alle ʒit getriwe mir
Du wære min vater und min herre
Min khneht vnd auch min dienær du wære
Du wære geheiʒen herre min man
Du weiſt wol daʒ ih nie gewan
Mit dir herre liͤbes gemeine
Vnſer ʒweier e was reine
ouch gewnne dv herre nie muͦt
kegen mir ich wol behuͦt
Was von dir daʒ din gedanch
Vf mich herre wart nie khranch
Du wære min lieber prevtegvͦm
So daʒ min reiner magtuͦm
nie von dir gebhrenket wart
Min khevſche was wol von dir bewart
Mines magtinnes chamerære
Vnd miner kheuſche ſchriͤn du wære
Du vertrvͤge mine iugent
Gedultiklich mit maniger tugent
Vnd auh min kintlichiv iar
Die lieʒ du dir niht weſen ſwar
Alle ʒit du lieber herre
Miner eren vliʒ ich wære
Dvͦ ich groͤʒ mit kinde gie
Daʒ ih von gotes woꝛt enphie
Du dientest mir ſam diner vrowen
owe mir der groͤʒen triwen
Div an dinem herʒen was
Dvͦ ih des ſelbn kindes genas
An hefammen ſtat du mir wære
Ioſep min vil trauter herre
Des erſten du daʒ kint enphienge
von miner hant vnd umbevienge
Mit im alſo minneklich
Vn̄ alſo reht tugentlich
Als iʒ von dinem libe wære
komen min vil lieber herre
Du ſchuͦf daʒ iʒ wart beſniten
Nah d͛ e mit ſchoͤn ſiten
Duͦ herodes daʒ geboͤt
Daʒ man min kint ſlvͤge ʒetoͤt
In den groͤʒen noͤten dvͦ
Stvͤnt du mir mit triwen ʒvͦ
Din reineʒ herʒe erbarmet ſich
Vber min kint vnd vber mich
Du fuͦrt uns herre in vremdiv lant
Als dich der engel het gemant
Da lite du mvͤ vnd arbeit
herre durch uns und groͤʒ leit
Daʒ kint vf dinem ruke du trvͤge
Alle ʒit mich vber hvͤbe
Arbeit lieber herre min
Michel was div triwe din
hunger un̄ durſt du lite
Oft dinev kranchen lide
von ſtarker arbeit wrden mvͤde
Daʒ vertrvͤge du mit gvͤte
Dich begoͤʒ dike ovch der ſweiʒ
Vnd wrde von der ſunnen heiʒ
Noͤt und angeſt vnd ſoꝛge ſwære
Du het mit vns vil lieber herre
Dvͦ wir fuͦren in daʒ lant
Daʒ egipten iſt genant
Mit der arbeit diner hende
Du gewnne in dem ellende
Da wir alle vns von betruͤgen
Vnd lieʒen vns da mit genvͤgen
Dvͦ uns aber wider varen
Der engel hieʒ du næme daʒ barn
Min kint mit groͤʒer arbeit
Græht uns her ʒe naʒarech
Vnd hie du mir vn̄ lieber herre
Dienteſt ſam ich din vrowe wære
Vnd het du herre manigen tach
noͤt vnd angeſt vnd vngemach
Mit minem kinde vnd ovch mit mir
Des mvͤʒe lieber herre dir
Loͤnen von dem himel got
Owe mir nv leiſt du toͤt
nv muͦʒ ich leider beliͤben an
Der groͤʒn triwe di ih han
Von dir gehabt vil lieber herre
Din toͤt iſt mines herʒen ſwære
Ich beliben pin nv leider aleine
Von nieman vind ih troͤſt deheinen
Wand min lieber ſun ieſus
Iſt gegangen predgen vʒ
In div lant und du biſt toͤt
owe mir d͛ iamers noͤt
Maria dvͦ ſchuͦf daʒ mit eren
Ioſep ir vil lieber herre
Vnd ir lieber brevtigan
Schoͤn ʒvͦ d͛ erden quam
Er wart begrabn in der ſtat
Div da heiʒet naʒarech
Ein richer man hieʒ iagitus
Was in dem lande da ieſus
predgen giench dem manne geſchach
ein leit vnd ein groͤʒ vngemach
Er het ein tochter div was alt
ʒwelf iar vn̄ wol geſtalt
Goͤt div ſelbe tochter lach
Da von dem manne leit geſchach
Ʒvͦ ieſu chriſto gie er drate
Vnd bat in daʒ er ſin genade
Ʒeigte vnd auh ſin heilikeit
Vn̄ ſich erbarmt vber ſin leit
Vnd ſiner tochter wolde gebn
Wider noh ir iungeʒ lebn
Ieſus der ſvͤʒe genædeklich
Vber den man erbarmte ſich
Er gie mit im ſa ʒehant
Da er di toͤten iunchvrowen vant
Dvͦ er dar kom da ſi lach
Er nam ſi mit der hant und ſprach
Stand uf iunchvrowe hab din lebn
Daʒ wil ich nv wider geben
Div iunchvrowe ſtuͦnd uf inder ſtunt
Vnd wart lebndich und geſunt
Dvͦ daʒ die levte geſahen alle
Si lobten got mit groͤʒm ſchalle
Vnd iahen daʒ ein heiliger herre
Vnd ein prophete ieſus wære
Dvͦ ieſus ſolt da hin gen
Da er den toͤten hieʒ uf ſten
Im giengen levte vil nah
ſin ander ʒeichen ter er da
Ein edel vrowe kom dvͦ dar
Div was me dan ʒwelf iar
An dem bluͦte ſiech geweſen
Daʒ ſi nie mochte geneſen
Si mvͤte div treib und auh daʒ bluͦt
Vnd het gegebn groͤʒeʒ guͦt
Wiſen meiſtern und ærʒten
Die doch ir niht geholfen heten
Si het von ieſu gern geſehn
Daʒ ir helfe wære geſchehn
Doch ſchamt ſi ſich vnd getoͤꝛſte niht
komen an ſin an geſicht
Derholn doch ſi nach im giench
Verpoͤꝛgen ſin gewant ſi viench
Mit voꝛhten ſi doch mit ir hant
Ieſu greif an ſin gewant
Dvͦ wart ſi geſunt ʒehant
Dvͦ ſi ruͦrte ieſus gewant
Dvͦ ſi ſin gewant gevie
Al ir ſichtuͦm gar ʒergie
Ʒeſus chriſt wol weſte daʒ
Daʒ geſchehn d͛ vrowen was
Er ſtuͦnt ſtille und umb ſich ſach
Vnd ʒvͦ ſinen iungern ſprach
Wer hat gegriffen an min gewant
Vnd mich gervͤret mit ſiner hant
Sand fetruͦs ſprach wes frageſt dv
So wnderlich want du ſiheſt nv
Daʒ die levte dich alle dringent
Vnd ſtoͤʒent vns vnd uf dich twingent
Ʒeſus ſprach doch wol weiʒ ich
Daʒ man hat gervͤret an mich
Wand einem menſchen iſt geſchehn
Von mir genade den wil ich ſehn
Dvͦ div vrowe gehoͤꝛt von chriſt
Daʒ er ir dinch nv wol wiſt
Fvͤr ſin fvͤʒe viel ſi ſan
Vn̄ ſagt im waʒ ſi het getan
Vnd offenbar ſi veriach
alleʒ daʒ ir da geſchach
Daʒ ſi woͤꝛden was geſunt
von ir ſichtuͦm in d͛ ſtunt
Ieſus hieʒ ſi vf dvͦ ſten
Vn̄ ſprach ʒvͦ ir dir iſt geſchen
nach dinem gelauben nv ginch mit vride
ellev genade ſi dir mit
Sand ambꝛoſius ſchribet daʒ
Daʒ eʒ dev vrowe Marcha was
Marien magdalenen ſweſter
Daʒ ſelbe ovch ſchriͤbet ein ander meiſter
Mit groͤʒer lieb div vrowe do
Dem ſvͤʒen ieſu danchte alſo
Daʒ ſi groͤʒen dienſt im tet
Vn̄ Marien ſin muͦter het
In ir haus mit ſchoͤner phlege
Vnd ere groͤʒ ir boͤt allewege
ovch ſo hieʒ ſi durch ſin liebe
Machen rehte nach ſinem liͤbe
Ein bilde daʒ won ſteinen gehowen
Daʒ wart geſetʒet der ſelben vrowen
In ir garten daʒ ſi ſchowen
Ʒeſum moht mit ganʒen triwen
Vnd haben in in ir andacht
Dar umbe het ſi des pildes gedacht
Da dem pilde ſtuͦnt ſin fuͦʒ
allerſlaht khraut da wͤhs
Wen daʒ khraut an daʒ gewant
Des pildes ruͦrte ſa ʒehant
Ʒvͦ allem ſiehtuͦm ward eʒ guͦt
Aller meiſt wider daʒ bluͦt
Wer ſich mit dem khraut beſtreich
Aller ſiehtuͦm von im ſleich
Wer des khrautes ein lvtʒel aʒ
Alleʒ ſiehtuͦms ward im baʒ
Jeſus ſine iunger nam
Mit in vʒ giench vn̄ quam
verre uf ein wͤſte heide
Nahn ein gantʒ tagweide
Im giengen levte vil nah
Vn̄ komen ʒvͦ im alle da
Durch div ʒeiſhen vnd die lere
Die ieſus tet der werlt herre
Dvͦ an den abent gie der tach
Ʒvͦ chriſt ein teil der iunger ſprach
Gib den levten urlaub herre
Wand ſi hant ʒegen verre
Daʒ ſi khauffen mvgen broͤt
Si liͤdent alle hungers noͤt
La ſi ʒvͦ den doͤꝛfern laufen
Daʒ ſi mvgen ſpiſe kaufen
Gebt in ʒeʒen ſprach ieſus
Die iunger ſprachen wie reſt du ſus
Wa ſul wir nemen alleʒ daʒ broͤt
Daʒ wir in ir hungers noͤt
Allen mvgen mit vertriͤben
Beid͛ mannen vn̄ wiben
Wand ane wib und ane kint
Der manne hie fvnf tauſent ſint
Andreas ſprach wir han ih wæne
Funf girſtin broͤt vnd viſche ʒwene
Die mvgen diſen levten komen
Alle doch ʒe kleinen frumen
Ieſus ſprach ʒe den iungern dvͦ
tragt di ſelben broͤt her ʒvͦ
heiʒet nider ſitʒen di levte
Ih wil ſi ſpiſen alle hevte
Ieſus nam di ſelben bꝛoͤt
Rief an ſinen vater got
Vnd gab dar vber ſinen ſegen
Vnd hieʒ ſi fvͤr di levte legen
Die ʒwene viſche er auch ʒebrach
Vnd ʒvͦ ſinen iungern ſprach
teilet die viſche vnder di levte
daʒ ſi eʒen alle hevte
Alle di levte nider ſaʒen
Div broͤt vn̄ di viſche ſi aʒen
Daʒ ſi heten al genuͦch
Vn̄ daʒ man dannoch von in truͦch
Broͤſem die in vber wrden
Da ʒwelf khoͤꝛbe vol von wrden
Ane wib vnd ane kint
Der manne warn fvnf tauſint
Den genuͦch gab ieſus ʒeʒen
Von fvnf broͤten vnd fvnf viſchen
Daʒ wnder dvͦ di levte geſahen
Des alle mit ein ander iahen
Daʒ ieſus wære ein recht prophete
Den got geſant der werlt hete
Mit einem rate daʒ alle trachten
Daʒ ſi in ʒe kvnige machten
Daʒ was niht verboꝛgen kriſt
Ir aller wille er wol wiſte
Er gie von in vf einen berch
Vnd von in allen ſich verbarch
Ein ander ʒeichendem gelich
Gotes ſun von himelrich
Ʒeſus begie daʒ ſchribet uns
Sand Macheus und Martus
Ieſus gie in einen ſe
Der da ſtet ʒe galile
Ʒvͦ im komen ʒe ſamen dar
Levte vil ein groͤʒ ſchar
Ieſus gie und fuͦrte ſi
In ein wͤſte ſtuͦnt da bi
Vnd gab in allen ſin lere
wie dem rechten leben wære
am dritten tage merchte daʒ
Ieſus daʒ in allen was
Spiſe ʒerunnen und auch broͤt
Vnd daʒ ſi liten hungers noͤt
Den iungern rief er allen ʒvͦ ſich
Vnd ſprach di levte erbarment mich
Wand in ʒerunnen iſt daʒ broͤt
Vnd lident alle hungers noͤt
Si ſint dri tage unſ nah gegangen
Vnd liͤdent der ſpiſe groͤʒen mangel
Laʒ wir ſi nv vaſtent gen
In mach von hunger we geſchehn
Si ſprachen wa ſvl wir nu nemen
Daʒ wir in nv ʒeʒʒen gebn
Ieſus ſprach daʒ ſagt mir
Wiͤ manich broͤt noh habt ir
Si ſprachen wir habn ſiben broͤt
Der iſt vns ſelben auch gar noͤt
Vnd habn auch noch ein lvtʒel viſche
Die halt wir dir ʒe dinem tiſche
Ieſus ſprach den iungern dvͦ
tragt di ſelben broͤt her ʒvͦ
Ieſuͦs nam di ſiben bꝛoͤt
Den levten allen daʒ geboͤt
Daʒ ſi alle nider ſæzen
din ſpiſe mit andaht æʒen
Ieſuſ ſinen ſegen ſprach
Vber di broͤt vn̄ di ʒebrach
ovch tet er alſo den viſchen
Vnd hieʒ ſi al mit frevden eʒʒen
Die ʒwelf iunger teilten dvͦ
Die viſche und auch daʒ broͤt dar ʒvͦ
Den levten daʒ ſi aʒʒen alle
Genuͦch dar nach mit groͤʒm ſchalle
Lobten got von himelrich
von dem ʒeichen wnderlich
Der manne waren vier tauſint
An wib vn̄ an kint
Die chriſt mit ſiben broͤten ſpiͤſte
Vnd ſine gotheit da bewiͤſte
Von broͤſem ſo vil vber beliben
Daʒ man fulte khoͤꝛbe ſiben
Mit broͤſem vnd mit ſtvkhelin
Die waren vber beliben in
Jeſus mit ſinen iungern kom
In die ſtat capharnaum
Die ʒolnær di da maute namen
Da ʒeſand peter quamen
Si ſprachen wil du rehte lebn
heiʒ dinen meiſter maute gebn
Dvͦ ſi komen in daʒ huͦs
Ʒe ſand peter ſprach ieſus
Die mautær peter hant von dir
Gevoͤꝛdert maute daʒ ſage mir
Daʒ iſt war ſprach ſand peter
Si hant geaiſchet maute von mir
Ieſus dvͦ ſprach wir ſin vri
vom lande vnt vns vnrechte ſi
Si ſvln von den vremden nemen
Daʒ iſt in ʒe recht gegeben
Daʒ ſi doch niht khranchen ſin
Vf uns haben ſo ginch hin
nim einen angel vnd ginch viſchen
einen viſch ſolt du erwiſchen
Dem priche uf ſines mundes kinne
Da vindeſt du ʒwen phenninge inne
Den einen phenninch gib fvͤr mich
Mit dem andern loͤſe dich
Sand peter niht enlieʒ
Daʒ in tvͦn ſin meiſter hieʒ
Er nam ein angel vnd giench
Ʒvͦ dem ſe ein viſch er geviench
vf dem viſche ſinen munt
Brah er in d͛ ſelbn ſtunt
phenninge ʒwen da inne er vant
Dem mautær gab er die ʒehant
ie iuden ein vrowen gevangen
heten wand div vrowe begangen
hete vnkhevſche und vnfuͦr
Mit ſvnden vnd mit groͤʒem huͦr
Die iuden ʒvͦ ieſu die vrowen
Fuͦrten vnd ſprachen ſchowe
Meiſter ditʒ vil boͤſe wib
hat vervnreint irn lib
Mit ſvnden vnd mit groͤʒem huͦre
Vnd mit manigerſlaht vnfuͦre
Vns hat her moẏſes geſchriben
In vnſe e daʒ reht iſt beliben
Daʒ man ſol di alle ſteinen
Noh lebn laʒn ſol deheinen
Di ſolhe ſvnde hant getan
Man ſol ſi al ʒe toͤde ſlan
Sag vnſ nv waʒ dunket dich reht
Wand du biſt warhaft vnd ſleht
waʒ ſul wir tuͦn dem ſelben wibe
Div ſolhe ſvnde mit ir libe
wider got begangen hat
Daʒ man ir rvͦ waʒ iſt din rat
Ieſus dem elliv herʒ ſint kunt
Weſte wol in der ſelben ſtunt
Daʒ ſi verʒ ſuchen mit der rede
In woltel p Idie ir munt da tete
Wand ſi die ſelben red taten
Daʒ ſi in mohten verraten
het er geſprochengelʒ daʒ man ſolde
Daʒ wib toͤten hlb d vmb ir ſchulde
Si heten geiehen daʒ er wære
vngenædik vn̄ alʒeſwære
Vnd vnbarm herʒich dem ſvndære
Vnd daʒ er wære ein trugenære
Er het geſprochen man ſol daʒ wib
Laʒen gen vnd iren lib
Sol man niht nemen vmb die ſchulde
Man ſol ſi laʒen haben hinde
Si heten geiehen daʒ er wære
Vngereht vnd got vnmære
wand er lerte wider got
Vn̄ wider Moẏſes gebot
Ieſus dvͦ ſtille ſweich
Ʒvͦ der erden nider neich
an di erden ieſus greif
vn̄ mit ſinem vinger ſchreif
ein ſvndær wil den andern hie
Verteilen owe daʒ ih daʒ ſihe
hie wil ein ſvnder vrteil gebn
Vber den andern doch des lebn
Iſt vil boͤſer dan des armen
Vf den er ſich niht wil erbarmen
Vf einen andern vrteil git
Der in den ſvnden ſelbe lit
Ein ſvndær hie den andern rvͤget
Vnd niht ſin ſebes ſvnde brvͤfet
Er rihte ſich uf vnd ſach
Di iuden alle vnd ʒvͦ in ſprach
Der niht ſvnden hat getan
Der ſol daz wib mit ſteinen ſlahn
Dem niht ſvnden wonent bi
Der werfe den erſten ſtein vf ſi
Alſo ieſus ſi vertreib
Vn̄ aber an d͛ erden f ʒ ſchreib
Der boͤſen ſvnde ſelbe iſt vol
ein andern niht verdamnen ſol
Der ſelbe di ſvnde niht wil f ir hlaʒen
Der ſol ein andern nicht verwaʒen
Biſt du ſelbe ein boͤſewicht
ein andern ſolt du verdamnen niht
Din ſelbes ſvnde des erſten weſſe
einʒ andern ſvnde dar nach leſche
Dvͦ die iuden diſe rede
hoͤꝛten alle di ieſus tete
Si giengen nach ein ander vʒ
Von dem wibe dvͦ ſprach ieſus
vrowe wa ſint ſi hin gegangen
Die dich fuͦrten her gevangen
War ſint ſi komen alleſamt
Di dih wolten han v͛damt
vrowe ginch heim mit genaden
Vf dinen toͤt wil ih niht raten
hvͤte dich voꝛ den ſvnden me
Di du haſt begangen e
ines tages erhuͦb ein predge ieſus
div ſelbe predge giench alſus
ein richer man het groͤʒ guͦt
Da von gewan er hohn muͦt
Er lag eines nahtes vnd trachte
Vnd het ſin gvͦt in ſiner achte
Er ſprach ih han vil khoͤꝛn vnd wiͤn
Von gold und ſilber ſint vol min ſchriͤn
Al ʒe enge iſt doch min khaſte
Der iſt ʒe vol von khoꝛns laſte
ovch niht geligen mach min win
In dem kleinen khelt min
Ich wil ſi bede brechen nider
Vnd wil ſi groͤʒer machen wider
Daʒ ich gehalten mvge da inne
win vnd khoͤꝛen daʒ ich gewinne
Der man ʒvͦ ſiner ſele ſprach
Sele min nv hab gemach
Iʒʒe und trinke hab ſenfteʒ lebn
Daʒ wil ich dir noch lange gebn
Mit vrevden ſolt du bi mir ſin
Manigen tach noch ſele min
Genuͦch ſo wil ih gebn dir
Daʒ du gern ſiſt bi mir
Dvͦ kom ʒe dem manne ein ſtimme
Div ſprach ʒvͦ im mit grimme
Wes haſt du armer menſch gedaht
noch heint ſol komen in dirre naht
Der tievel und nimt di ſele din
Div mach niht langer bi dir ſin
Er nimt din ſele von dinem munde
Vnd fvͤrt ſi ʒvͦ der helle grunde
wem ſol din groͤʒ guͦt dan werden
Daʒ du geſamnet uf der erden
haſt ſo ſaure manigen tach
Daʒ wirt dir dan ein leider ſlach
Wand dinen fiͤnden wirt din gvͦt
So nimt ein ende din hoͤher muͦt
Din ſele muͦʒ in der helle bꝛinnen
Da ſolt du marter groͤʒ gewinnen
Die wͤrme din vleiſch auh ſvln eʒen
Da wirt din armer menſch vergeʒen
Die tievel nach der ſtunme quamen
Vnd des richen ſele namen
Vnd ſi fuͦrten ʒvͦ der hellen
Da vand er leide geſellen
Sinen veinden wart ʒe teile
Sin gvͦt im ſelben ʒe vnheile
hie iſt gegebn ein lere
allenden di gvͦt vn̄ ere
Vf der erden hant beſeʒen
Die ſvln nimmer des vergeʒen
Daʒ ſi ſchiͤre ſvln toͤt
ligen vnd ſi alleʒ guͦt
nicht von dem toͤde erloͤſen mach
Si ſvln bitten nacht vnd tach
Got von himel vmb ir ſele
Daʒ er kom in ʒeheile
welle an irm leſten ende
Als ſi varent vʒ diſem ellende
Si ſvln teilen auch den armen
Ir guͦt vnd laʒen ſich erbarmen
Vber der dvrftigen vngemach
So wirt guͦt ir iungiſter tach
ar nach ſprach der ſvͤʒe ieſus
ʒwen man in daʒ tempel huͦs
Giengen der eine ſchein geiſtlich
Des andern lebn was werltlich
Der geiſtlich fvͤr den alter giench
Sin gebet da an viench
Da hinden ſtuͦnt der ander man
Sin ſvnde er klagen got began
Sin augen toꝛͤſt er niht vf hebn
Ʒe himel vmb ſin ſvntigeʒ lebn
Er ſluͦch ſin bruſt vnd ſin herʒe
Vnd weinte vaſt mit groͤʒm ſmerʒen
Daʒ ſih got erbarmen wolde
Vber ſiner ſvnden ſchulde
Er ſprach herre von himelrich
Genædeklich erbarme dich
Vber mine miſſetat
Daʒ miner ſele werde rat
Der geiſtlich voꝛ dem alter ſtuͦnt
Vnd ſprach herre ih tuͦn dir kunt
Daʒ ih bin ein rehter man
Niht vil ſvnden han getan
Ich gib min ʒehent von al dem guͦte
Daʒ ich han mit rehtem muͦte
Ʒwen tage vaſt ich in der wochen
Auch ſo bin ich umbeſprochen
Daʒ ich niht bin ein wͤcherære
Dieb noch raubær noch moꝛdære 
Ich bin niht als di andern levte
Die lebnt in der werlt hevte
Vngetriwe bin ih niht
Ih bin niht ſam d͛ boſe wiht
Der publitan der bi mir ſtet
Der mit ſvnden vmbe get
Der ander ſtuͦnt in groͤʒn riwen
Vnd begund ſin herʒe pliwen
Vnd er bat vil diemvͤtekliche
Den fvͤʒen got von himelriche
Daʒ er in lieʒ habn hulde
vn̄ im vergæbe ſin ſchulde
Ieſus ſprach der ſelbe man
Gotes hulde ſchiͤr gewan
Sin ſvnde wrden im vergebn
Vnd auch gewan daʒ ewige lebn
Der fariſe von danne ſtiet
an gotes genade wand er d͛ nieht
Diemvͤteklich ſuͦchen wolde
Dar umb verloͤſe er gotes hulde
Wand wer ſich nidert diemvͤteklih
Den hoͤhet got in himelrich
Vnd der ſich ſelbe wil hoͤhe erhebn
Dem wirt genidert oft ſin lebn
Dar nach ſprach der ſvͤʒe chriſt
Schiͤr nach mir in kurʒer vriſt
Svln komen valſche propheten
valſche lerære und trufeten
Si koment ſchier in elliv lant
Si tragent vʒen ſchæfin gewant
Inne peiʒige wolfe ſint
Vn̄ verleitent gotes kint
Auʒen ʒeigent ſi ſich guͦt
Ir herʒe ir valſch vnrein ir muͦt
Si machent ſich voꝛ den levten reht
Ir wille iſt boͤſe und gar vnreht
Si ʒeigent auʒen heiligeʒ lebn
Daʒ in die levte gern gebn
Si kherent dar uͦf al ir lere
Daʒ ſi gewinnen lob und ere
Der richen hævſer gerne ſuͦchent
Der armen levte lvtʒel ruͦchent
In witwin hevſer ſich gern legent
Langes gebetes ſi da phlegent
Die ainvaltige levte da mit triegent
Got und al der werlt liegent
Ir woꝛt ſint ſvͤʒe gereht ir lere
Ir werch ſint valſch vn̄ got vnmære
Ir ſult niht volgen irn werchen
an ir vruͦht muget ir ſi merchen
Wolt got daʒ die propheten
niht in die werlt gephlanʒet heten
Wand div khriſtenheit tægelich
Boͤſert vnd minret ſich
Die ſelben propheten alle ʒit
Vnder ein ander haʒ und nit
Gragent vnd ein iſlich ſin
wil tiwer dan der bꝛuͦder ſin
Ir lebn ſi daʒ hoͤhiſte machent
Vnd al geiſtlich lebn ſwachent
Der richen bet ſi gern hoͤꝛent
Sih an di armen ſelten kerent
Di armen lange voꝛ inſtent
Vn̄ vngehoͤꝛet ſi von in gent
Vmb ir gabe den richen loſent
Mit ſchoͤnen vrowen gern koſent
In einem doꝛfe daʒ was geheiʒen
Betama da was geſeʒʒen
Marcha marien magdalenen
dweſter di ʒwo heten einen
Bruͦder der hieʒ laʒarus
Ʒvͦ dem liebe het ieſus
Sich der ſelbe laʒar lach
Da von den ſweſtern leit geſchah
Ʒvͦ ieſu einen boten ſanden
vn̄ in ſiner triwe manten
Daʒ er dar quæme und ſi troͤſte
Vnd laʒar irn bꝛuͦder loͤſte
Von ſiner groͤʒn legers noͤt
Daʒ er ſo niht læge toͤt
Ieſus gie da hin ʒehant
Vn̄ laʒarum toͤten vant
Vnd er begrabn was dri tage
Die ſweſter vand er in groͤʒer klage
Ieſu ſi beide enhegen giengen
Mit groͤʒm weinen in enphiengen
Si ſprachen wærſt du hie geweſen
herre ſo wære noch wol geneſen
Vnſer bꝛuͦder der iſt toͤt
Da von wir liden groͤʒ noͤt
Ieſus weinen auch begunde
enchaben ſich des niht enkunde
Dvͦ er marchen weinen ſach
Vn̄ Marien ʒvͦ in er ſprah
Lat daʒ weinen vnd die klage
Gelaubet mir daʒ ih iv ſage
Iwer bꝛuͦder ſol erſten
Vn̄ ſult ir in noh lebndik ſehn
Si ſprachen herre wir wiʒen wol
Daʒ er lebndich werden ſol
Daʒ ſol ʒe dem iungiſten tage geſchehn
So ſvl wir alle mit im erſten
Ieſus ſprach ʒeigt mir di ſtat
Da ir in begrabn hat
Si giengen ʒvͦ dem grabe hin
Iuden vil giench mit in
Dvͦ ſi komen ʒvͦ dem grabe
Ieſus ſprah den ſtein nemt abe
Vf daʒ grab ovch wite tuͦt
Iwer gelaube der ſi guͦt
Marcha ſprach vil lieber herre
Er ſmelihet und ſtinkhet ſere
Iʒ iſt hivte der vierde tach
Daʒ er leider toͤt lach
Ieſus ſprach ʒe beiden vrowen
habt ir gelauben ſo mvgt ir ſchowen
wnder groͤʒ von got noch hivte
Dvͦ brachen uf daʒ grab di levte
Ieſus uf ʒe himel ſach
Ʒe got ſinem vater ſprach
Ih danche herre vater dir
der eren di dv ʒeigeſt mir
want du vater tuͦſt durh mich
Alleʒ des ich bitte dich
Daʒ ih dich an rvͤfe hevte
Daʒ tuͦn ih vater durh di levte
Daʒ ſi gelauben alleſant
daʒ du d͛ werlt mih haſt geſant
Dar nah laute rief ieſus
Laʒare nu ginch her vʒ
Mit lauter ſtunme ieſus ſchre
Stand uf laʒar uʒ her ge
Ʒehant wart er lebndichvnt geſunt
vnd ſtuͦnd uf in der ſelben ſtunt
von ieſus woͤꝛt laʒarus
von dem grab gie er vʒ
von ieruſalem was dar
Iuden ein vil groͤʒ ſchar
komen durch di ſweſter beide
Ʒe troͤſten ſi an ir leide
Da von daʒ ir bꝛuͦder was
Goͤt geleg͛n dvͦ ſi daʒ
Ʒeichen ſahen daʒ ieſus tet
Daʒ er gemachet lebndich het
Der toͤt vier tage geweſen was
Si giengen heim und ſagten daʒ
Den prieſtern un̄ den phariſe
In d͛ ſtat ieruſalem
Daʒ wnder daʒ da was geſchehn
Vnd daʒ ſi heten alle geſehn
Dvͦ di iuden hoͤꝛten daʒ
Deſter groͤʒer wart ir haʒ
Vf ieſum den di phariſe
verraten wolten habn e
Alle dvͦ ʒeſamen quamen
Vn̄ an ein and͛ rat namen
Wie ſi mohten mit ir ſinnen
Ʒeſu ſin lebn an gewinnen
Laʒarum ſi gern gevangen
heten wand an im ergangen
Was daʒ ʒeichen daʒ getan
Ieſus het in wolde ſlan
Ʒe toͤde daʒ iʒ wrd verboꝛgen
Wand ſi heten uf daʒ ſoꝛgenn
Ieſus muͦter maria
Was dvͦ ʒe bechania
In marchen und marien huͦs
Dvͦ daʒ ʒeichet tet ieſus
Ieſus in den ſelbn ʒiͤten
Wolt durh vnſ di marter liͤden
Dvͦ er gen da hin ſolde
Da er di marter liͤden wolde
er bevalh di muͦter ſin
Den vil heilig͛n ſweſtern ʒwein
Magdalenen und marchen
Daʒ ſi ir mit triwen warten
Daʒ ſi ir an ſiner ſtat
Gæbn troͤſt helf und rat
Er wolt in doch niht ſag͛n daʒ
Daʒ ſo nahen ſin marter was
Doch ſich maria des wol verſach
Daʒ komen ſchir ſolt der tach
Daʒ ir kint der marter noͤt
Solde liͤden un̄ den toͤt
Si begunde iæmerlich
Weinen vn̄ traurichlich
Sich gehabn und ſprach
Ih wæne nu komen iſt d͛ tach
Daʒ du herreden toͤt ſolt liden
Als du mir voꝛ langen ʒiten
Liebeʒ kint haſt voꝛ geſagt
Mich dunchet div ʒit iſt nu betagt
Daʒ du liͤden ſolt den toͤt
dwe mir der groͤʒn noͤt
We mir we des herʒen leides
Wie travriklich du mich ſcheideſt
Von der armen muͦter din
In iamer belibet daʒ herʒe min
kint la mich doch mit dir gen
Daʒ ih ſehe waʒ dir geſchehe
Wand ih fvͤrhte leider mir
daʒ div marter ſi nahen dir
Ieſus dvͦ troͤſten begunde
Sin muͦter als er kunde
Mit ſvͤʒer rede minneklich
Daʒ ſi wol gehabte ſich
Er gab in allenden ſeg͛n ſin
Vndͤ ſprach lat ev bevoͤlhen ſin
Mine muͦter und gie vʒ
von Marchen vn̄ Marien huͦe
Ʒvͦ ſinen iungern ſprach ieſus
Dvͦ ſi komen vʒ dem huͦs
Ʒe ieruſalem wir gen
Da ſol mir vngemach geſchen
Da ſol ih verraten werden
Vnd gehandetl gar vnwerde
Man ſol mih binten vnd vahen
Vnd auch da mit geiſelin ſlahen
Vnd ſol mich an ein krevʒe hahen
Vnd læſterlich mit ſpot ſmahen
an dem krevʒe ſol ih den toͤt
Liͤden vnd die marters noͤt
Al div ſchrift dan ſol ergen
An mir vn̄ doh ſol ih erſten
an dem dritten tage von der erden
Vnd ſol wider lebndich werden
Dvͦ ieſus ʒe ieruſalem
kom die iunger alle mit im
Vf einen eſel ieſus ſaʒ
der al da bereit im was
Vnd in die ſtat den eſel reit
Sin iunger giengen nach im gemeit
Inder ſtat ein groͤʒer ſchal
hvͦb ſich da von vberal
Daʒ ieſus quæme von nazarech
Der gemachet lebndich het
Die toͤten und die plinden ſehent
Die khrumben und die lamen gent
Levte vil ʒeſamen quamen
In ir hende ſi alle namen
palm und grvͤneʒ laub
vnd erhuͦben ein lob
Ieſu ſi alle enkegen giengen
Mit groͤʒer andacht in enphiengen
Si ſungen alle gloꝛia
In ertelſis oſanna
Du biſt davides kinden komen
Vnd allen iſtahel ʒefrumen
Von dir al div werlt erloͤſt
Wirt un̄ iſrahel getroͤſt
Die prieſter und die phariſe
Duͦ ſi heten daʒ geſehn
Daʒ di levte gemeine kerten
An ieſum und mit lobe in erten
Rat ſi mit einander heten
Waz ſi dar zvͦ alle tæten
Vf ieſus toͤt gemeine rieten
wie ſi im von dem leben ſchieden
Mit den levten gie ieſus
In ſalomones tempel huͦs
Da vand er inne wehſelære
khauflevt vn̄ vrag͛nære
Veile heten alle die
kinder ſchaf vn̄ ander viͤhe
Auch die mvnʒær mit ir wagen
Da ſaʒen vnd wehſelʒ phlagen
Mit ʒoͤꝛn die ieſus al uʒ treib
Mit einem ſeil daʒ her ergreif
Der mvnʒær tavel er umbe kerte
Vnd warf ir phenninge uf die erde
Gen ſi vʒ dem tempel hieʒ
Sitʒen niht da inne ſi lieʒ
Er ſprach tuͦt alleʒ daz hin vʒ
vnreint niht daz gotes huͦs
Die prieſter und di phariſe
Vn̄ di ſchriͤbær von der e
Vbel ieſu mit reten
Vn̄ in gern gevangen heten
Doch ſi daz tuͦn getoͤꝛſten niht
Voꝛ der levte al angeſiht
Daz ieſus predget uf die iuden
Jeſus begunde predgen dvͦ
Da komen vil iuden zvͦ
Er ſprach di ſchriber in der e
Vn̄ di valſhen phariſe
Vnd di prieſter moẏſe
Gvͦch heiʒent lebn nah der e
Si ſint iwer meiſter woꝛden
Ir ſvlt volgen ir woꝛten
niht irn werchen want vnreine
Si ſint dem tievel lieb aleine
Si lerent ivch daz rehte lebn
Vnd wellent iv da bi niht gebn
Bilde guͦt mit rehten werlihen
Ir ſvlt hvͤten und merkhen
Daʒ ir niht uolget nah
Ir lebn daʒ iſt got ſmah
Vnd den levten vngenæme
Vnd allen engeln widerʒæme
Si ſprechent vnd lerent wol
Doch ſvnden iſt ir herʒe vol
vngetriwe und valſh ſi ſint
Vnd ſint mit ſchoͤn augen blint
Vnd wiſent ivch mit blinden augen
Den wech in einer valſchen taugen
Si tragent vͤzen ſchaf gewant
Vnd inne wlſin herze hant
Di levte mit ſwærer buͦze bindent
Die ſi in den ſvnden vindent
Selbe die burde ſi niht entragent
Da ſi die levte mit vberladent
Mit ir gebot vnd mit ir panne
Sperrent ſi vil manigem manne
Die poꝛtendes himelriches voͤꝛ
Si ſelben nimmer zvͦ dem toͤꝛ
koment noch dar in ſi lazent
ander levte die ſi verwazent
Daz himelrich ſi ſperrent in
Vnd koment nimmer ſelbe dar in
Vmb den zehenten di levte phrengent
Vnd mit dem panne vaſte twingent
Me dan vmb alle di gebot
Di hat geheiʒen halten got
Daz iſt barmherzekeit
Wariv minne vn̄ diemvͤtikeit
Der vergezent ſi vil gar
Doh nement ſi des ophers war
Si ruͦchent wenich waz geſche
Der ſele daz ir wille erge
Si ahtent und ruͦchent niht
den armen ſeln waz geſchiht
Si enruͦchent wer div lember ſchirt
Daz in er div wolle wirt
Mit gelihſen heit ſi ivch betriegent
Mit dem herzen got liegent
Al ir herze und ir ſin
Dar nah ſerzent daz man in
Spreche meiſter vnd herre
Vnd biet in voꝛ den levten ere
Ir gebet ſi machent lanch
Daz di levte des han gedanch
Daz ſi guͦt und heilich ſin
Vnd daz man gern gebe auch in
Ir ſchult den grebern ſi gelichen
Da man greb inne die richen
Di auzen ſint gezieret wol
Doh inne ſint ſi ſtankes vol
Waz ſi immer guͦtes getuͦnt
Daz machent ſi den levten kunt
Daz ſi lob da von gewinnen
Vnd auch di levte da uon ſi minnen
hoͤꝛent ſi auh ieman gebn
Lob von ſinem rehten lebn
Da von hant ſi haz vnd nit
Want ſi wellent alleʒit
Daz in nieman ſi gelich
An rehtem lebn want ſi ſich
Dunkent bezer dan al di levte
Die geiſtlich lebn tragent hevte
An dem tiſch die hoeſten ſtat
Si ſuͦchent vnd der richen rat
Alle zit ſich vnderwindent
Vnd niwe ſvnde gern vindent
We dir armer gelihſennære
Du biſt gotes lugenær
Dv zeigeſt dich voꝛ den levten guͦt
Din herze iſt valſch vnrein din muͦt
Du wil ander levte lern
vn̄ wil dih ſelbn niht bekern
Des erſten mache dich ſelben geſunt
Siecher arzet da du biſt wnt
Dar nah hilf dem bꝛuͦder din
Daz geheil di wnde ſin
Wirf den zwech uz dinen augen
Der da inne dir ſtechet taugen
Vz ſinem augen blaſe dar nah
Den ſtaub der andern iſt er da
Du biſt blint und wil doch leiten
Ander blinten da von ev beiden
zevallen in di gruͦbe geſchieht
Wand ir habt des liehtes nieht
Den richen er ir durh ſin guͦt
Gein dem arm hohn muͦt
Ir tragt allezit vnd auh den ſmaht
Wand er zegebn niht enhat
witwin hævſer ir gern ſuͦchet
Wa ſi daz nemen ir enruͦchet
Daz ſi wol er ev erfvllen
Niht ruͦchet ob ſi hungers geſwllen
Die ſchriber und di phariſe
Vn̄ di prieſter uz der e
Dvͦ ſi gehoꝛten diſe rede
Di ieſus in d͛ predge tete
Si merchten wol daz er ſi
al gelich meint da bi
Al gemein zeſamen ſi giengen
ſinen rat ſi an viengen
Wie ſi ieſum mohten toͤten
daz ſi niht da uon zenoͤten
koͤmen want di levte in heten
Fvr einen rehten gotes propheten
Si ſprachen ſol er lange lebn
wir mvͤzen im vnſ alle ergebn
Sol er lenger bi uns beliͤben
Er mag uns al vertriͤben
Vnſer e div wirt zeſtoͤꝛet
Vn̄ vnſer ſtat von im zefvͤret
Sinev zeichen vnd ſin lere
als di gehoͤꝛent di roͤmære
Si tribent vns von diſem lande
So mvͤz wir liden groͤz ſchande
ein iude der hiez taẏphas
Der in dem iar biſchof was
Er ſprach des iſt vns allen noͤt
Daz er liͤde aleine den toͤt
Vnd bezer iſt daz einer ſterbe
van wir mvͤzen al verterben
Alle trahten dvͦ begunden
Wie ſi verraten ieſu kunden
Vnder den zwelfen einer was
Der geheizen waſ Iudas
Der was ein vngetriwer man
vbels het er vil getan
Der ſelbe ʒe ieſu chriſto quam
Ʒeſus in ze iunger nam
Er nam ſich an daz er ſchaffere
Der iunger wart vnd khamerære
Allez daz man im beval
Alzit ein teil da von er ſtal
Der Iudas ſich von got ſchiet
Vnd ſinen rehten herren verriet
einen boͤſen ſin geviench
Vn̄ zvͦ d͛ iuden priͤſter giench
Vnd ſprach waz mach daz loͤn geſin
Daz ich ev den meiſter min
Verraten wil daz ir den ſlahen
binden mvgt vn̄ ſlahen
Ih wil ev rehte zeigen in
Daz tuͦn ih doch vf loͤns gewin
Driͤzech phenninge ſi im buten
Die nam der boͤſwicht von den iuden
Vn̄ verriet den herren ſin
vmb ein armez gvͤtelin
Daz Ieſus daz mandat az
Uer den oͤſtern giench ieſus
Mit ſinen iungern in ein huͦs
Da wolt er inne di oͤſter zit
Bereit wand da was im bereit
ein lamp und auch div oͤſter ſpiſe
nach der rehten iuden wiſe
Dvͦ er bi den iungern ſaz
Vn̄ daz oͤſter mandat az
travreklich ſi an ſach
Vn̄ er zvͦ in allen ſprach
Vnder ev allen einer iſt
Der noh heint in dirre vriſt
Den iuden wil verraten mich
Vf minen toͤt er vlizet ſich
Si begunden alle vragen
Si baten daz er den man ſagen
Vnd in allen zeigen wolte
Der in ſo verraten ſolte
Ieſus ſprach daz alle wizet
Vf diſem tiſche er mit mir izet
Der mich noh heint verraten ſol
Daz erget im nimmer wol
We im daz er wart geboͤꝛn
Mit lib un ſel iſt er verloͤꝛn
Sand Ichan ewangeliſt
Der ſaz aller naſt bi chriſt
Vf ieſus bꝛuſt er ſich neigte
Vnd bat in daz er im zeigte
Den vertater ieſus dvͦ
heimlich ſprach Iohan zvͦ
Dem ih nv in dirre ſtunt
Ein broͤſem ſhevbe in ſinen munt
Der ſol noch heint verraten mich
Da mit ſin vntriwe meldet ſich
ein bꝛoͤſem bꝛoͤtes dvͦ ſa zehant
Leſ nam in ſin hant
Vnd gab ſi iudas in den munt
Der tievel in der ſelben ſtunt
In in fuͦr und bi im beleib
vf ieſus toͤt den armen treib
Vz dem huͦs ʒe hant er giench
Vnd ſine maintat an viench
Dvͦ Iudas was gegangen vz
Dvͦ begunde der ſvͤze ieſus
Sin iunger minnekliche
Groͤſten vn̄ væterliche
Er ſprach ih man ivh al geliche
Daz ir lebt bꝛvͤderliche
Vnd mit einander habt minne
Daz di levte des werden inne
Daz ir min iunger ſit
Wand nv komen iſt div zit
Daz ih ſol von rvͦ ſcheiden
Gedultiklich ſvlt ir min beiten
Doch in der nacht noch heint geſchieht
Daz ir alle von mir vlieht
Dan tvͤrt ir bi mir beliben nieht
Swenne daz ir daz geſiehet
Daz mih di iuden wellent vahen
Sinten ſtoͤzen vnd ſlahen
Si mir nieman dan geſtet
alle flvchtich von mir get
petrus dvͦ ʒe ieſu ſprach
Nimmer mir daz geſhehn mach
Daz ih laze herre dich
Ewolt ih lazen toͤten mich
herte auh daz gelaube mir
Fliehent di andern al von dir
Daz ſol nimmer mir geſchehn
Ih wil alein bi dir geſten
Ih wil liden herreden toͤt
Bi dir un̄ allerſlahte noͤt
Ih wil ſterben vnd lebn
Mit dir vn̄ in den toͤt ergebn
Ieſus ſprach di rede la ſin
Want du ſolt verlaugen min
heint in dirre naht driſtunt
Daz ih dir nie wrde kunt
Daz ſol dir noch heint geſhehn
Driſtunt e die hanen khræn
Daz duͦ min ſolt gar verlaugen
So daz du mich mit dinen augen
habeſt voͤꝛ noh nie geſehn
Des ſolt du mit dem eide iehn
Ʒvͦ den iungern al gemeine
Sprach ieſus der ſvͤze der reine
Ir ſult dar umbe niht habn leide
Want ih nu von ev ſcheide
Ir ſult mih aber ſchiͤr ſchowen
Vnd ſult da von evch wider frewen
ev allen ih daz voꝛ nu ſage
nach minem toͤde am dritten tage
Sol ih wider vf erſten
Vn̄ ſult ir mih dan lebndich ſehn
Ir ſvlt gen ze galile
Da wir ſin geweſen e
Biv ant dar komen ſol auh ich
Da ſult ir lebndich ſchowen mich
vͦ ieſus het die rede vol bracht
Dvͦ was iz iͤzvͦ woꝛden nacht
Ge wir von hinne ſprach ieſus
Dvͦ ſtuͦnd er uf und gie ſan vz
Die einlef giengen al mit im
vn̄ giengen vz ieruſalem
Ʒvͦ einem doͤꝛf was nahen da bi
Vnd hiez daz doꝛf geſemaẏ
Da ſtuͦnt ein paumgart der was wit
Da phlag ieſus alle zit
Mit ſinen iungern inne beliͤben
In ſinem gebet die naht vertriͤben
Ieſus ſin iunger nam
Vn̄ in den ſelbn garten quam
er di iunger ſitzen liez
An einer ſtat vn̄ ſi daz hiez
Daz ſi wæren an ir gebet
Daz der tievel niht enhet
wech zvͦ in daz er ſi muͦte
Mit gedanken ſi verſuͦhte
Vnd kranken muͦt in an ſende
von in gie er an ein ende
An ſin gebet er nider lach
Vn̄ ʒvͦ ſinem vater ſprach
Got vater min ih bin bereit
Ʒe tragen alle arbeit
Ich wil liden gern den toͤt
Vater min durch din gebot
Des toͤdes koph den wil ih trinken
Niht wil ih da von entwinken
Min geiſt iſt vater wol bereit
Doch mines fleiſcheʒ broͤdecheit
Iſt kranch dar umbe vater min
ob daz din wille mach geſin
Der marter vber hebe mich
Doh laz ih vater mih an dih
Al din wille an mir erge
Nah minem willen niht geſche
Vater ih bin gehoͤꝛſam dir
Waʒ du wil daz ſchaf e mit mir
Ieſus ſwitʒet an dem gebet
Bluͦtigen ſweiz daz er da tet
Dvͦ ſin gebet ein ende nam
ein engel dar von himel quam
Der mit ieſu lange ret
Vnd macht in zvͦ der marter ſtete
Ieſus zvͦ den iungern wider
biench di lagen alle nider
vnt ſliefen dvͦ er daz geſach
Sand peten welhet er vnd ſprach
Mochteſt du niht ein weile mit mir
Gewachen peten wie iſt dir
Wachet noch und ſtet uf alle
Si gent da her mit groͤʒm challe
Si ſint hie bi die mich nv vahen
wellent binden und ſlahen
Daz ieſus wart gevangen
In der ſelben wile dar
Iuden kom ein groͤʒ ſchar
Swert ſi trugen und ſper
Sam ſi giengen in ein her
Der ungetriwe ſchalch Iudas
Dar fuͦrte und auch ir wiſer was
Ieſus in enkegen giench
Vn̄ diemvͤteklih er ſi enphiench
Er ſprach zvͦ in wen ſuͦchet ir
Wa welt ir hin daz ſagt mir
wir ſuͦchen ſprachen ſi ieſum
Den man heizet nazarenum
Ieſus dvͦ ſprach daz bin ih
vmb welhe ſache ſuͦchet ir mih
Dvͦ ſi ieſus woꝛt gehoͤꝛten
al gelih von groͤzn voꝛhten
Erſchrahten vnd kerten wider
vn̄ vielen uf di erdn nider
Iudas ir ungetriwe geverte
hiez ſi uf ſten von der erde
ovch ſprach der ungetriwe man
Daz zeichen alle merket an
Den ih kvſſe fvr ſinen munt
Daz iſt er daz ſi ev kunt
Ieſus aber ſprach zvͦ in
wen ſuͦchet ir wa welt ir hin
Si ſprachen wa iſt der ieſus
Der iſt geheizen nazarenus
Ieſus ſprach ih ſagt ev e
Daz ih der wære waz welt ir me
suͦchet ir mich ſo lat geneſen
Die mit mir ſint hie geweſen
Ʒvͦ giench Iudas in der ſtunt
Ieſu ze kvſſen ſinen munt
Boͤt und ſprach ale rabi
Ieſus ſprah dem gruͦz iſt bi
valſch vntriwe niͤt und haz
Wand du mich verraten haſt
We dir Iudas armer man
Warumbe haſt du daz getan
Warumbe haſt du verraten mich
Wie han ih daz gedient umb dich
Die iuden dvͦ zvͦ ieſu giengen
In an griffen vn̄ viengen
ein ſwert ir einem petrus zuhte
Mit grimme an einen iuden ruhte
Vnd im nah dem halſe ſluͦch
der ſlach ein lvtzel vbertruͦch
Vnd ſluge im ab daz oͤꝛe gar
Ieſuſ ſah umb vn̄ nam war
Er ſprach peter tvͦ hin daz ſwert
Wand vehtens hie nv niht enwirt
Wand wold ih in nv wider ſin
Ih bæte got den vater min
Der ſendet von himel mir ein her
Swelf engel ſchar di quæmen her
Vnd hvͤben durh mich einen ſtriͤt
Daz die iuden irn niͤt
Noch ir gewalt an mir begen
Mochten daz muͦz allez geſhehn
Daz von mir geſchriben ſtat
komenden man her zvͦ mir lat
Der da iſt nv woͤꝛden wnt
Ieſus in d͛ ſelben ſtunt
Saʒt daz oͤꝛe mit ſiner hant
wider daz wart ſa zehant
Wol geſunt vn̄ rehte heil
An allerſlahte wnden meil
Daz ieſus wart gebunden
Drate di iuden alle dvͦ
Liefen vnd giengen zvͦ
Ieſum viengen und ſluͦgen
Sam einen dieb in umbe zugen
Vnd auch im in den ſelben ſtunden
Sin hende zvͦ ſinem ruke bunden
Vnd in gevangen fuͦrten hin
dam ein moꝛder zwiſchen in
Vf dem wege manigen ſtoͤꝛ
Gabn im vn̄ ſlege groͤz
Si fvͤrten in eines iuden hof
Der in dem iar was biſchof
Si ſaʒten in da bi einem ſiwer
Vnd mahten im die wile tiwer
Wand ſi ſluͦgen in vil harte
Vn̄ rauften in mit ſinē barte
An ſinen hals und an ſin wange
Sluͦgens in und die naht lange
taten im groͤz ungemach
Vn̄ gabn im vil manigen ſlach
An ſin antlvtze minneklich
Speiten ſi im vnzimlich
Si triben mit im irn ſpot
Der ſvͤze ieſus menſh vn̄ got
Durch uns allez daz liden wolde
Da mit er vns erloͤſen ſolde
Der biſchof in begunde vragen
Vnd hiez von ſinen zeichen ſagen
Er ſprach ſag unſ von diner lere
Vnd dinem lebn wie dem wære
Min lere was offenbar
Sprah ieſus min zeichen waren
vnverboͤꝛgen di tet ich
Voꝛ al den levten ſheinberlich
Die da hoͤꝛten min lere
von den vrage wie ſi wære
Von minen zeichen ſolt du vragen
Auch von den die ſi da ſagen
Ieſum ſluͦch ein iude dvͦ
Vnd ſprach wie antuͦrſt du nv ſo
Dem biſchof dvͦ ſprach ieſus
han ih vbel getet ſus
Daz bewære ob recht ich han
Geret vmb waz wolt du mich ſlan
Vf ieſum dvͦ gezivcht begunden
Suͦchen nieman doch enfunden
Der iht von im des moht geſagen
Daz ſi mohten vf in geklagen
Ʒwene ſprachen gehoͤꝛet wir han
Daz er wolte machen ſan
Den tempel in drin tagen wider
Der den bræche gar nu nider
Der biſchof ſprach gehoͤꝛet haſt du
Der gezivge rede nu
Sage waz ſpricheſt du nv dar zvͦ
Ieſus ſweich al ſtille dvͦ
Ʒvͦ den woꝛten niht er ſprach
Der biſchof in dvͦ an ſach
Vnd ſprach bi got beſwer ih dich
Der lebt in dem himelrich
Daz du ſageſt ob du biſt
Gotes ſun d͛ ewige chriſt
Ieſus ſprach ſage ih ev di warheit
Daz habt ir fvͤr ein lugenheit
Vnd lat mich dar umbe niht
Doch ſage ih ev waz dan geſhiht
Vnd ih auch ev daz kunt nu tvͤn
Daz ir ſult des menſchen ſun
Sehen ſitzen an der zeſwen hant
Gotes vnd dan ſaʒehant
Von himel komen in her wider
Vnd in den wolken varen her nider
Si ſprachen alle ſag uns nv
Der ſelbe gotes ſun biſt dv
Ieſus dvͦ ſprach daz bin ich
Gotes ſun von himelrich
Der biſchof zarte ſin gewant
Vnd ſprach ir hoͤꝛet daz alleſant
Daz er ſih ſelben hat veriehn
Ʒvͦ dem gezivge wil alle ſten
Ʒeſamen ſi dvͦ riefen alle
Vf ieſum mit einem groͤzm ſhalle
Er iſt des toͤdes ſchuldich woꝛten
Ieʒvͦ mit den ſelbn woꝛten
Er mach der woͤꝛt niht gelaugen
Vnd ſpeiten im vnder ſin augen
In ſluͦgen an ſinen kinnebach
Vf ſinen hals vnd an ſinen nah
Si rauften in mit ſinem harte
Vnd halſlege im ſlugen harte
Auch ſin ovgen im verbunden
Vnd ſluͦgen in ze manigen ſtunden
Vnd ſprachen moiſter nv errat
Vnd ſage wer dich geſlagen hat
Petrus was gevolget nah
Vn̄ ſtuͦnt vnd͛ den andern da
vnd mit groͤzen riwen ſach
Sines lieben meiſters vngemach
Dvͦ ſprach ein wib ʒvͦ im du biſt
Des iunger der ſich heiʒet chriſt
petrus laugent in d͛ ſtunt
Vn̄ ſprah er iſt mir vnkunt
Dvͦ ſprach zvͦ im dar nah ein khneht
Du biſt ſin iunger ih kenne dih reht
Ih dih in dem garten ſach
Detrus laugent vn̄ ſprach
Ih waiz niht waz div rede iſt
An mir du gar betrogen biſt
Dvͦ in di ander iuden ſahen
alle des gemeine iahen
Daz er ieſus iunger wære
Von ſinem lebn vnd ſiner lere
Si ſprachen al wir hoͤꝛen daz
An diner ſprache di du haſt
Daz von galile du biſt
vn̄ din meiſter ieſus iſt
petruſ dvͦ begunde laugen
Daz er in mit ſinen augen
het nie da voꝛ geſehn
Mit ſtarkem eide begund deſ iehn
Dvͦ div rede was geſchehn
Di hanen ſa begunden khren
Ieſus petrum an ſach
petruſ ſere da von erſchrach
Wand er gedahte dvͦ der rede
Die ieſus voꝛ geſprochet het
Daz er verlaugen ſolte ſin
Driſtunt betruͦbet wart ſiͤn ſin
Vz dem haus er drate giench
Dere ze weinen an viench
Vnd chlagte daz er het getan
Dar umbe weint er manigen trahn
Dvͦ der tach was uf gegangen
Ieſum gebunden vnd gevangen
Fuͦrt der biſchof und brieſter
Ʒvͦ pẏlato dem rihtær
Si ſprachen zvͦ im diſen man
Wir dar umb gevangen han
wand er vnſer e verkern
Wil mit ſiner niwen lere
Er hat geiehen man ſvl niht gebn
Dem kheiſer zins umb vnſer lebn
Vnd einen kvnich heizet er ſich
Gotes ſun von himelrich
pẏlatus ʒvͦ den iuden ſprach
Dvͦ er ieſum an geſach
Waz welt ir alle daʒ ih tvͦ
Dem manne den ir fvͤrt mir ʒvͦ
Si ſprachen du ſolt urteil gebn
Daz man im neme ſin lebn
Dvͦ ſprach pẏlatus ʒvͦ ieſu
Sag mir menſch wer biſt du
Sage mir waz du ge vndʒ habeſt begangen
Daz dih die iuden hant gevangen
ob du d͛ iuden kvnich biſt
Daʒ ſage mir nv vnd dvͦ ſprach chriſt
niht en iſt min kvnichrich
Von diſer werlt zergænchlich
pẏlatuſ ſprach ſo hoͤꝛe ih doch
Daʒ du biſt ein kvnich noch
Ieſus ſprach ein kvnich bin ich
Min kvnichrich iſt ewichlich
Ʒvͦ den iuden ſprach pẏlat
Der man niht gedient daz hat
Daʒ er verlieſen ſvl ſin lebn
Man mag im wol ein buͦʒe gebn
Die iuden und die prieſter alle
Riefen dvͦ mit groͤʒem ſchalle
Er iſt des todes wol wert
Wand er hat daʒ lant v͛kert
Er iſt komen von galile
Vn̄ wil hie ſtoͤꝛen vnſer e
Dvͦ pẏlatuſ hoꝛte daz
von galile daz ieſus was
Des landes kvnich was herodes
Von dem kheiſer phlag er des
Vnd ze ieruſalem was dvͦ
herodes al ſin her da zvͦ
Ʒvͦ herodes ſaʒehant
Wart ieſus von pẏlat geſant
Damit pẏlat im ere erbot
Da von vrevte ſich herod
Dvͦ ieſuſ chriſt ſtuͦnt voꝛ herode
Siner zunge er ſo huͦte
Waz man in gevragen kunde
Daz er nie vz ſinem munde
woꝛt geſprach er ſweig al ſtille
herodes het doch groͤʒen willen
Daz er gern het geſehen
Daz erlich zeichen ſahen
Daz er gern het geſehen
Daz erlich zeichen wære geſhehn
Die ieſus voꝛ im het getan
Der muͦſte der kvnich weſen an
Bede zeichen vnd rede
Ir weder ieſus voꝛ im tet
Dar umb der kvnich herode
Ieſu groͤze ſmah erboͤt
er hiez im einen weiʒen roch
An ziehen durch ſinen ſpot
Ieſum chriſt da mit ſchande
Vnd zvͦ pẏlato wider ſande
Dvͦ pẏlatuſ ieſum ſach
Ʒvͦ den iuden allen ſprach
Sagt waz ſol ich ſchaffen nv
Mit diſem guͦten manne ieſu
Si ſprachen alle du ſolt in ſan
An ein krevz heizen han
Zvͦ den iuden ſprach pẏlat
Waz iſt ſin miſſetat
Ich vinde niht daz er hab getan
Daz man in von reht ſvl hahn
auch der kunich herodes
hat an im niht ſundendes
Daz er liͤden ſul den toͤt
Ode ander liͤbes noͤt
Er hat geſant her wider in
Gereht und gar unſchuldigin
Die iuden ſprachen wir dir ſlehte 
Sagen daz er von rechte 
Sob bi uns niht langer lebn
Du ſolt vrteil vf in gebn
Daz man lege im an den toͤt
Mit einer groͤzen marter noͤt
wand er wider moẏſe
Gepredget hat un̄ vnſer e
stoͤꝛen wil mit ſiner lere
vnd wil uns nemen unſer ere
pẏlatuſ ſprach ſo fvͤrt in hin
vnd rihtet ſelbe ir vber in
nach dem ſite iwer e
Vnd dem gebot Moẏſe
die iuden ſprachen nieman wir
toͤten ſvln dar umb wir dir
In zetoͤten han gegebn
Daz du nemeſt im ſin lebn
pẏlatus ſprach ein rehten man
Ih nimmer wil ze toͤde ſlan
Daz ih verguzze unſchuldich bluͦt
Durch iwern willen daz wære niht guͦt
Die iuden ſprachen ſin bluͦt werde
an vns gerochen vf der erde
Vnd auch uf vnſer kunne kom
Beidiv ze ſchaden und zefrumen
Zvͦ den iuden ſprach pẏlat
hoͤꝛt ir herren minen rat
Daz ieſus diſer guͦt man
Wider ivh alle hat getan
Vmb daz lat im ein buͤze gebn
toͤtet in niht und lat in lebn
Dar umb wil ih in heizen binden
An ein ſævl mit beden henden
Vnd mit geiſeln harte ſlan
Waz er iv leides hat getan
Daz wirt im allez ab genomen
Lat in alſo da uon komen
Mit dem libe an den toͤt
Vn̄ groͤz genuͦch wirt ſin noͤt
Die iuden dar zvͦ ſwigen ſtille
wand iz was ir aller wille
Daz ſi gern heten geſehn
Waz ieſu leides wær geſhehn
pẏlatuſ hiez dvͦ ſazehant
Ab ziehen ieſu ſin gewant
Vnd wart er in der ſelben ſtunden
nakhet an ein ſævl gebunden
Vnd wart mit geiſeln ſere geſlag͛n
Daz ih fvͤr war mach wol daz ſag͛n
Daz al ſines libes hant
Wart zebrochen vn̄ daz bluͦt
Sinen reinen liͤb begoͤz
Di geiſel riemen waren groͤz
Mit groͤzen khnoͤphen voꝛ gebunden
Die mahten ieſu michel wnden
An ſinem liͤbe minneklich
ſin iglich ſlach ſunderlich
Sinen liͤchnam mahte gar
Von bluͦte ſwarz und weiten var
Alſo wart ieſus der vil ſvͤze
Geſlagen daz uf ſin fvͤze
Vz ſinem libe ran daz bluͦt
Von bluͦte wart auch div erde roͤt
So vaſte er gegeiſelt wart
Daz ſin haut wart gar zezart
Von den geiſel riemen groͤz
Auch daz bluͦt di ſevle begoͤz
Bede ſin wize ſeiten
Wrdͤen roͤt ſwarz un wiͤten
Sine ſchultern und ſin rukke
von ſlegen heten manige luche
Sin arm manige roͤte ſtreimen
heten von den geiſel riemen
Div bant da mit er was gebunden
Daz bluͦt voꝛ uz den nageln twngen
Dvͦ wart er von der ſevl genomen
pẏlatuſ khnehte zeſamen khomen
Si huͦben uf in irn ſpot
Vn̄ einen alten phelle rot
an zugen im zeſmah
Ein dvrnin krone dar nah
Vf ſazten im daz in ſin ſwarte
Die doꝛen ſtachen in vil harte
einen toͤꝛ im gabn in ſin hant
Vnd khnieten fvr in alleſant
Vnd ſprachen Aue ree der iuden 
Vnd groͤʒ laſter im erbuten
An ſin antlvtze ſi im ſpeiten
Sam einen toͤꝛen in verpheiten
An ſin wange in harte ſluͦgen
Den roͤꝛin ſtab gar vngefuͦgen
An ſin haubt vnd an ſin oͤꝛe
Sluͦgen mit dem ſelbn toͤꝛe
Mit ſinem gewant in aber kleiten
Zvͦ pẏlato in aber leiten
Dvͦ pẏlatuſ ieſum ſach
Ʒvͦ den iuden allen ſprach
Schawet alle daz iſt der man
Der ev leit hat getan
Den han ih umb die miſſetat
wand er ivch erzvrnet hat
Vaſte mit geiſeln heizen ſlan
Da mit gebvͤzet ich in han
Da mit gebezert ſi ev allen
Dev buͦze ſol ev wol geuallen
Vmb daʒ ſult ir in lazen lebn
Vnd ſult im ſine ſchult vergebn
Die iuden dvͦ begunden alle
Ʒe rvͤfen dvͦ mit groͤzem ſchalle
tolle tolle trutifige
Goꝛe tolle trutiſige
Fvͤr in hin und heiz in hahn
Du ſolt in an ein krevze ſlahn
Ʒvͦ den iuden ſprach pẏlat
Ir mih daz geheizen hat
Daz ih iwern kvnich hahn
Sol vn̄ an ein krevze ſlahn
Di iuden ſprachen al gemeinen
wir habn nv kvnich enkheinen
Der kheiſer her iſt vnſer herre
Der hat im wider ſagt ſere
Der ſich einen kunich heizet
Swen daz er daz erfreiſchet
Mit dem woꝛt ſprach pẏlat
Sinen liͤb er niht verwoͤꝛht hat
hat er anders niht getan
vm daz wil ih in nimmer hahn
Die iuden ſprachen nah der e
von dem gebot Moẏſe
Sol man in niht lazen lebn
Man ſol in an ein krevze hebn
Wand er hat geheizen ſih
Gotes ſun von himelrich
Dvͦ ſprach pẏlatuſ zvͦ ieſu
Sag menſh wer biſt du
von welhem lande biſt du geboͤꝛn
Wie haſt du diſer hulde verloͤꝛn
waz haſt du leides in getan
Daz ſi dich nu heizent hahn
Ieſus ſweich al ſtille dvͦ
Niht ſprechen wolt pẏlato zvͦ
pẏlatuſ ſprach wil du niht mir
Antwͤrt gebn ih hilfe doch dir
Vber dich gewalt han ih
Belazen vn̄ ze toͤten dich
Ieſus ſprach niht heteſt du
bewalt ob dir niht wære nv
Auch der ſelbe gewalt gegebn
Den du haſt vber min lebn
Dar umbe fvr war ih dir kunde
Daz vil groͤz iſt der ſvnde
Die dar zvͦ ſchvndent dich
Daz du welleſt toͤten mich
pẏlatus wolt ieſum dvͦ
Lebn lazen vnd dar zvͦ
Begunden rvͤfen al die iuden
Mit groͤʒm zoͤꝛn im daz v͛buten
Si ſprachen læſt du lebn in
So haſt du niht rehten ſin
Des keiſers frivnt du niht enbiſt
Wand er des keiſers feint iſt
Wand wer ſich einen kvnich machet
Wider des keiſers ere trachtet
Dvͦ die rede pilatuſ erhoͤꝛte
Da uon gewan er groͤz vorhte
Vf ſine hende er wazer goͤz
Vn̄ die voꝛ al den levten wſch
Er ſprach rein und unſchuldich
von des mannes toͤde bin ich
Die iuden ſprachen uf uns ſin bluͦt
komen muͦz und auch ſin toͤt
Vf allez vnſer kvnne ge
Waz unſ auch da von geſche
pẏlatuſ wib ir man enboͤt
Vnd ſprach zvͦ im mich dunket guͦt
Daz mit dem heiligen man ieſu
habeſt niht reht zeſchaffen du
Wand er gar unſchuldich iſt
Vnd iſt ein rehter gotes chriſt
Sin engel zvͦ mir komen iſt
heinte in dirre nahtes vriſt
taugen iſt er zvͦ mir komen
Vnd han ih vil von im vernomen
Geſchehn iſt mir auch groͤz genade
Von im erloͤſt bin ich auch drate
Von dem ſihtuͦm bin ich geneſen
In diſer nacht der iſt geweſen
an minem liͤbe manigen tach
Von dem ih hete groͤz ungemach
Dar umb du ſolt in lazen gan
Wand er iſt ein heilich man
pẏlatus wolt dvͦ lazen lebn
Ieſum und wolt niht urlaub gebn
vber in dar umb die iuden
Groͤꝛ guͦt pẏlato puten
Daz er niht liez ieſum lebn
Vnd hiez in an ein krevze hebn
Geſchehn der iuden wille dvͦ liez
pẏlat und ieſum chriſtum hiez
Mit vrteil an ein krevze hahn
Vnd mit nagel dar an ſlahn
ein krevze wart gemachet dvͦ
Da namen ſi zwei holzer zvͦ
Die waren groͤz und vngefvͤge
Daz ieſus ſelbe daz krevze trvͤge
ze ſinem toͤde ſi in des twngen
nach allem ſinem leide rungen
Daz krevze uf ſinen rukke dvͦ viench
Ieſus vnd zvͦ der marter giench
Jeſus muͦter Maria
Dvͦ was ze betania
In Marchen und Marien huͦs
Dvͦ ir einiger ſun ieſus
Von den iuden wart gevangen
Dvͦ kom ein bote zvͦ ir gegangen
Der ir ſagte leidiv mære
daz ir ſun gevangen wære
Dvͦ maria erhoͤꝛte daz
Daz ir ſun gevangen was
Da von ſi ſo hart erſchrach
Daz ſi nider viel und lach
Ane ſinne und an rede
Si weſte voꝛ leide niht waz ſi tete
Dvͦ ſi zvͦ ir ſelber quam
Ein lvtzel irn geiſt gewan
Den boten weinent an ſach
Vnd iæmerlich zvͦ im ſprach
We mir we nv ſage mir daz
Wa min liebez kint dvͦ was
Dvͦ du iungeſt bi im wære
Wa was min kint min lieber herre
Was er lebndich ode toͤt
We mir we der iamers noͤt
Ih muͦz gen ze minem kinde
ob ih lebndich noch daz vinde
Drate ſol ich da hin gen
Moht ih in lebndich noch geſehn
Dvͦ gie vz div magt reine
Mit ir gie ir ſweſter eine
Div hiez Maria cleophe
March vn̄ and͛ vrowen me
Dvͦ uf dem wege maria giench
Groͤz chlage ſi ane viench
Si ſprach owe min kint min ſun
we mir we waz ſol ich tuͦn
Læt man mich niht dich nv ſehn
Swe waz ſol mir dan geſchehn
So wil ih ſelbe toͤten mich
Ob ih nv niht vinde dich
owe miner groͤzen klage
Daz ih geſtern an dem tage
Dvͦ min kint von mir geſchiet
Daz ih gie mit im dvͦ nieht
Dvͦ in die ſtat maria quam
Vmbe ſi gie un war des nam
Wa ſi irn ſun da funde
Daz ſi zvͦ im komen kunde
Si vant Marien magdalenen
Sten vnd ſach ſi vaſte weinen
Dvͦ ſi weinen ſach Marien
Iæmerlich ſi begunde ſchriͤen
Si ſprach maria owe owe
Wa iſt min kint we mir we
Sag maria wa nv ſiͤ
Min kint min ſun owe owi
Iſt er lebndich ode toͤt
welherſlahte leid er noͤt
Dvͦ ſprach maria magdalene
vrowe min und magt reine
Liebiv maria din ſun min herre
Der lidet itzvͦ groͤze ſwære
er ſtet iͤrzvͦ geſlagen ſere
voꝛ pẏlato dem rihtære
Die iuden bittent daz man ime
Ʒæmerlich ſin lebn neme
er iſt mit geiſeln vaſte geſlag͛n
Daz muͦz ih immer got klag͛n
Die wile div ſelbe rede geſchach
Maria div magt umbe ſach
Vnd ſach daz kom ein groͤziv ſchar
kegen ir gegangen dar
Daz ſi irn lieben ſun
fuͦrten zwiſchen in ieſum
Vnd er ein groͤzez krevze truͦch
Vnd daz man in vil harte ſluͦch
Die einen mit einem ſeile in zugen
Die andern in ſtiezen und ſluͦgen
Mit hoͤꝛwe wrfen uf in eine
Die andern unflat und ſteine
Iuden heiden nach im liefen 
Vnd uf in al gemeine riefen
Fvrt nv hin den trugenære
Vnd loͤnet im ſiner valſchen lere
Dvͦ maria daz geſach
Irm herzen we geſchach
Si weſte voꝛ leide niht waz ſi tete
Doch erhuͦbe ſi diſe rede
We mir we min kint min ſun
owe waz wil man dir nv tuͦn
oibe min liebez kint ieſu
Vf dinem ruke waz treiſt dv
owe wa ſolt du hin gen
We mir waz ſol dir geſhehn
Div mich dunchet daz man dich
nv wil toͤten iæmerklich
nach ir ſun maria lief
Mit mvͤterlicher ſtunme rief
we mir min vil liebez kint
wie ſwære dine burde ſint
La mich kint min helfen dir
Daz krevze gib zetragen mir
owe ſun ein lvtzel beite
Vnd nider viel von groͤzm leide
ein wile ſi uf der erden lach
Von groͤzm ungemach niht enſprach
Dvͦ ieſus zvͦ dem toͤꝛe quam
Daz krevze ein wile man von im nam
Edel vrowen ein groͤziv ſchar
Ʒeſu enkegen komen dar
Si weinten vaſte daz groͤze leit
Daz der ſvͤze ieſus leit
Dvͦ die vrowen weinen ſach
Ieſus gvͤtlich zvͦ in ſprach
Ir vrowen lat iwer weinen ſin
vnd weinet niht die marter min
Der vngemach der mir geſchieht
Den endvrft ir weinen nieht
weinet ivch ſelben un̄ iwer kint
Iwer mage vnd iwer frivnt
Weint daz leit daz in geſchehn
Sol daz ir ſult ſchiͤre ſehen
Balde maria zvͦ dvͦ giench
Mvͤterlich ſi umbeviench
Irn ſun fvͤr ſinen munt
kuſte ſi me dan zweinzech ſtunt
von weinen niht enmochte ſi
Geſprechen dan owe owi
Si neigt ir haubet uf ſin herze
Mit weinen klagte ſinen ſmerʒen
Si ſprach anders niht dan we
Liebez kint owe owe
Min kint min ſun owe owe
traut kint min we mir we
Sin muͦter troͤſten dvͦ begunde
Ieſus mit ſinem ſvͤzen munde
Er ſprach vil liebiv muͦter min
La daz groͤz trauren ſin
Daz du haſt durch minen willen
svͤzev muͦter ſwerge ſtille
Wand ich muͦz in diſen ziten
Durch al die werlt di marter liden
Daz ſi werde erloͤſt von mir
Ih kum doch wider ſchiͤr zvͦ dir
An dem dritten tage ſol ih erſten
Lebndich ſolt du mih danne ſehn
Reiniv muͦter weine niht me
Din weinen tuͦt minem herzen we
tauſent ſtunt ſo mvͤt mich me
Der iamer den ich an dir ſehe
van al div marter di ich trage
So we tuͦt mir din iamers klage
Die valſche iuden vnd die heiden
wolten dvͦ niht langer beiten
Fvͤrbaz gen ſi ieſum hiezen
Sin krevze in tragen aber liezen
So ſwære doch was des krevzes laſt
Daz ieſu ſchiͤr von mvͤde gebraſt
Vnd uf di erde nider ſaz
Vn̄ moht niht komen fvrbaʒ
Dvͦ twngen ſi einen alten man
Der geheizen was sẏmon
Daz er ieſus krevze da
Nam un̄ truͤge daz im nah
Dvͦ ſi komen an di ſtat
Div golgata den namen hat
Dem ſvͤzen ieſu ſin gewant
Abe zugen alle ſant
Daz er ſtuͦnt da nachet gar
Sin reiniv muͦter nam des war
Magdalenen ane ſhre
Vn̄ ſprach Maria owe owe
Bloͤz min kint und nachet ſtat
Dehein gewant er an hat
ein werzez tuͦch Maria geviench
Balde zvͦ einem manne ſi giench
Vnd bat in daz er wolde binden
Ieſu daz tuͦch umb ſin lenden
Maria ieſus muͦter dvͦ
haſte weinent lief auh zvͦ
Die moͤꝛdære ſi da zvͦ niht liezen
weichen hinder ſich ſi hiezen
Daz tet auh irm herzen we
Si vnd ander vrowen me
Verre ſtuͦnden und ſahen
Ieſum an daz fs ſlahen
Dar nah die heiden und iuden
Galle und ezeich ieſu buten
Ʒe trinken und dar nah ſi namen
Doͤꝛn und machten die zeſamen
Da von ſi ein dvͤrnein kroͤne
Sazten uf ſin haubet vroͤne
Daz krevze leiten uf die erde
Ʒeſum chriſtum gar vnwerde
Nider bloͤz vnd machten
vn daz E in ſtrahten
Vnd zugen im dvͦ beide ſin hende
An des ſelben krevzeʒ ende
Daz von ein ander loͤſten ſich
Alliv ſin lider ſunderlich
Swene nagel durch die hende im ſluͦgen
Mit den fvͤzen ſi in nider zugen
Si wolten auch di fvͤze han
Geſlag͛n mit zwein nageln an
Daz enmohten ſi niht getuͦn
Wand des geſtatte niht gotes ſun
Wand er was nachet und bloͤz
Vnd ein bein mit dem andern ſloͤꝛ
Vnd habt die fvͤze vaſte zeſamen
Durch menſchliches liͤbes ſchame
Vnd dechte bein mit beine
Ieſus der kevſche und auh der reine
einen nagel vngefvͤgen
Dar umb durh bede fvͤze ſluͤgen
Ieſus chriſtus wart alſo
An daz gehangen do
Daz huͦben ſi dvͦ uf
Daz ſazten in eines ſteines kluft
An dem hiench der werlt troͤſt
Von dem wir alle ſin erloͤſt
Mit nageln an daz geſlagen
nv helfet alle Marien klagen
Ir leid und auch ir groͤz noͤt
Die ſi leid durch ieſus toͤt
Marien ieſus muͦter klage
Maria div magt daz allez ſach
Daz an irm kinde geſchah
Wie man mit im vmbegiench
Dvͦ man in an daz ſ hiench
nv denke menſch an dinem herzen
an die riwe und an den ſmerzen
Der marien dvͦ geſchah
Dvͦ ſi mit ir augen ſach
Die marter und daz griͤʒ leit
Daz ir einiger ſun da leit
Wand er was ir einigez kint
alle di reines herzen ſint
Die merken mit wie groͤzer ſwære
Ir herze dvͦ bechumbert wære
Dvͦ ſi in uf daz E ſtrechen
Sach vnd vz einander rechen
Sine fvͤze ſine hende
an des ſelben krevzez ende
Si vil iæmerlichen ſchre
Swe liebez kint owe
We mir minneklichez kint
Din adern alle zebrochen ſint
Dvͦ ſi die hamerſlege ſach
So harte ſi da von erſhrach
Daz ſi nider viel und lach
Weder hoͤꝛte noh enſah
Swenne daz ſi wider dan
Ein lvtzel irn geiſt gewan
So ſtuͦnt ſi vf vnd war des hete
Waz man irm kinde tete
Die hamerſlege dvͦ al gelich
Mahten ir auh ſunderlich
an irm mvͤterlichem herzen
von ſtarkem iamer manigen ſmerzen
nv ſtuͦnt ſi uf nv viel ſi nider
ofte und diche ſach ſi dar wider
In welherſlahte noͤte wære
Ir kint und ir vil lieber herre
Si ſach dvͦ daz S uf hebn
Vnd irn ſun an dem klebn
Mit nageln vaſt dar an geſlag͛n
Dvͦ begunde ſi aber klagen
So vaſte und alſo iæmerlich
Daz alle die erbarmten ſich
Die inder waren nahn da bi
hoꝛten un̄ ſahen ſi
Mit iæmerlicher ſtimme ſhre
We mir kint min we mir we
owe lat ivch mich erbarmen
Daz ir nemt nv mich vil imen
Vnd an daz ſelbe es haht
vn̄ mih mit minem kinde lat
enden min vil armez lebn
Daz wil ih allen ev vergebn
Schawet vrowen und man
deht mineſ kindeſ marter an
ob ie der iamer wrde geſehn
Der an im nu iſt geſchehen
owe liebez kint ieſu
Dwe reiner ſun daz dv
Ʒe von minem liͤbe quæme
vnd von mir armen diern næme
Den lib an dem du diſen toͤt
Lideſt mit ſo groͤzer noͤt
Warumbe woldeſt du geboͤꝛn werden
traut kint min uf der erden
Dvͦ du weſteſt kvnftich dir
Di groͤen marter owe mir
Daz ich ie gelebt den tach
Daz ich dinen groͤzn vngemach
Vnd marter din han an geſehn
Div dir leider iſt geſchehn
kint min la mich mit dir ſterben
nach dir muͦz ih doch verterben
Ich mach niht lebn ane dich
nemt ir herren toͤtet mich
toͤtet mich mit minem kinde
hahet mich an des krevzez ende
We mir we mir we mir we
Owe geſhreiet immer me
owe min kint vil minneklich
War umb toͤtet man nu dih
Dvͦ viel nider uf die erde
Div reine magt vnd div werde
Vnd vnmæhtich lange lach
Weder hoͤꝛte noh geſach
ob ir ſtunden al di vrowen
Mit leide und groͤzen rilben
Der magt marien ſweſter zwo
Vil ander vrowen ſtuͦnden da
Die weinten zweierſlahte leit
Daz eine daz dev muͦter leit
Daz ander daz ir lieber herre
Voꝛ in hiench gemartert ſere
Dvͦ ieſus an dem Eleit
Den toͤt d͛ barmherzekeit
Niht vergaz ze himel er ſach
Vnd zvͦ ſinem vater ſprach
Ih pitte dich vater her daz du
Den ir ſchult vergebeſt nv
Die mich toͤtent wand ſi ſint
vnwiͤſe und gar der ſinne blint
Die heiden vnd die boͤſen iuden
Ʒeſu groͤze ſmahe erbuten
Si ſprachen zvͦ im ofte du biſt
Gotes ſun der ewige chriſt
Vnd komen biſt von himelrich
Von dem krevze nv loͤſe dich
kum her ab ſo welle wir
al gemeine gelaubn dir
Du haſt erloͤſet vil levte
Dar umb erloͤſe dih ſelbn hevte
Den tempel woldeſt du machen wider
In drin tagen viel er da nider
Maria div magt zvͦ dvͦ lief
Mit iæmerliher ſtunme rief
We mir we mir we mir we
omin vil liebez kint owe
Vf ſi rechte bede ir hende
Gein des krevzez ende
Vnd reichen wolt an irn ſun
Daz enmohte ſi niht getuͦn
Wand er hiench ir al ze hoͤh
Da von wart ir herze vnfroͤ
Weinent zvͦ dem O ſi giench
Daz mit ir arm vmbeviench
Daz was von bluͦte woꝛden toͤt
Mit iamer groͤz kuſte ſi daz bluͦt
Si kuſte wol ze tauſent ſtunden
Daz bluͦt daz uz ir ſunes wnden
Des krevzez holz zetal ran
vn̄ habt ir wange auh dar an
Vf ſi ſach zvͦ ir kinde
Sine fvͤze und ſine hende
Daz ſi waren gar durch ſlagen
Da von iæmerlih klagen
Si begunde und vaſte ſhre
Owe mines kindes owe
Dvͦ ſi ſach auch ſinen ruke
Daz er het manige luken
von ſlegen vnd von bluͦte toͤt
Da von gewan ſi iamers noͤt
Auch ſach ſi ſine wͤze hende ſeiten
Daz ſi waren alle weiten
Geſlagen mit den geiſel riemen
Roͤt und ſwarz waren die ſtriemen
Auch di dvrnein krone ſi ſach
Div in ſinem haubte ſtach
Vz ſiner ſwarten twanch daz bluͦt
Da von betrvͤbet wart ir muͦt
Auch ſin antlvtze minnellich
Si ſach daz was vnzimlich
Vnflætich und beſpeit gar
des nam div rein mit iamer war
Si begunde mit leidigem herzen
Svnderlich uf al die ſmerzen
Die ſi an ſinem libe ſach
Weinen klag͛n vn̄ ſprac
hW e mir we vil liebez kint
Wie manigerſlaht die wnden ſint
Die ih an dinem liͤbe ſchowe
Die machent minem herzen riwe
owe kint rein vn̄ ſvͤze
Waz noͤte lident dine fvͤze
oie minem lieben kinde
Sint durh ſlagen ſin hende
owe kint din reiner ruke
hat von ſleg͛n manige luke
Sibe kint din wiͤze
ſiͤten Sint von geiſel ſleg͛n wiͤte
Sie kint din ſchoͤne wangen
Sint mit vnflat gar bevangen
oibe kint dines haubtes ſwarte
Geſeriget iſt mit doͤꝛn harte
owe kint din augen toͤt
von weinen ſint vn̄ groͤzer noͤt
Dwe min vil liebez kint
Elliv diniv lider ſint
Von ein ander vaſte geſtreket
Vnd dine ader ſere gereket
owe wie groͤz noͤt min herze
Lidet von mines kindes ſmerze
Loͤſe mich kint von diſer noͤt
Vnd la mich mit dir ligen toͤt
Swe kint ie was ih dir
lieb vnd du getriwe mir
Dar umbe ſo iſt mir ſwære
Wand du mir ie getriwe wære
Vnd ſvͤzez kint gewere mich
Der bete d͛ ih bite dich
Mit dem toͤde von diſem leide
Loͤſe mich kint daz ih nv liͤde
owe kint min lieber ſun
Waz ſol din armiv muͦter tuͦn
Mit iamer muͦz ih immer weinen
Wand ih het nieman dan dih einen
Dv wære min vater vnd min muͦter
Dv wære min ſweſter vnd min bꝛuͦder
Dv wære min khneht du wære min herre
owe mir der groͤzen ſwære
Al des troͤſtes belibe ih an
Den ih ſolt von dir han
owe mir der groͤzen noͤt
Owe ſolt ih nv den toͤt
Liden liebez kint fvͤr dich
traut ſin wem læſt du mich
Wem læſt du mih vil lieber ſun
Waz ſol ich armiv diern tuͦn
Wer ſol mir nv an din erſtat
Gebn troͤſt helfe und rat
Ich beleib nv leider wiͤſloͤs
frevden un̄ genaden bloͤʒ
Ich ſinde nv nieman ſo getriwen
Der an minen groͤzen riwen
Mir minen vngemach vertriͤbe
Derweiſent alles troͤſtes ih beliͤbe
Wand der reine und auh der liebe
Ioſep den du mir da gæbe
Daz er miner kevſhe wære
hvͤter un̄ chamerære
Der iſt leider auch nv toͤt
Vnd du mit groͤzer marter noͤt
Liebez kint von mir ſcheideſt
Vnd den pittern toͤt von nu lideſt
We mir we wer toͤtet mich
We mir we wer toͤtet mich
Daz ih mit minem liebn kinde
Min vil armez leben ende
owe mir d͛ groͤzn noͤt
We mir we mines kindes toͤt
Daz ih den muͦz an ſehn
Vn̄ voꝛ mir an ein S hehen
Vnd mag im doch gehelfen niht
Da von minem herzen we geſchiht
We mir we der mich nv vienge
Vnd an daz ſelbe krevze hienge
Daz ih mit minem liebn kinde
Min vil armez lebn ende
owe ſvͤzez kint ieſu
Ʒeige mir dine triwe nv
Vnd loͤſe mich vz diſer noͤt
Vnd la mich mit dir ligen toͤt
Wand ſo groͤz min iamer iſt
Daz ih doch niht lange vriſt
nach dir mach gelebn herre
Dar umbe khvrze mine ſwære
Vn̄ zeige dine triwe mir
Vn̄ la mih ſterbn nv mit dir
Swe liebez kint ieſu
Wie ſweigeſt du ſo ſtille nv
Daz du der armen muͦter din
niht geiſt ein kleines troͤſtelin
Wand ſolt du ſterben nv al ſo
Daz du mir niht ſpricheſt zvͦ
So muͦz ich ſelbe toͤten mich
Daz la kint erbarmen dich
Jeſus an des krevzes aſte
Dvͦ begunde weinen vaſte
Dvͦ er ſin muͦter an ſach
Mit heiſe ſtunme ſprach
Reiniv muͦter magt here
hab niht ſo groͤz ſwære
Vmb mine groͤz marter noͤt
vmb minen iæmerlichen toͤt
Wand fvͤzev muͦter und vrowe
Den iamer den ih an dir ſchowe
Der brichet vil me min herze
van al div marter und ſmerze
Den nv liͤdet der lichnam min
So tvͦt mir wirs der iamer din
Sand Iohan ewangeliſt
Stuͦnd auh da bi ieſu chriſt
vnd weinte auh ſines meiſters toͤt
Vnd ſine groͤze marter noͤt
Dvͦ ieſus ſand Iohan geſach
Er zvͦ ſiner muͦter ſprah
svͤziv muͦter magt reine
Ih enlaz dih niht aleine
Wand din nefe Ioha fvr mich
Sol zvͦ einer muͦter dih
habn und an miner ſtat
dir gebn troͤſt helfe vn̄ rat
Mit iæmerlicher ſtunme dvͦ
Ieſus ſprach Iohan zvͦ
Iohannes lieber iunger min
nv la dir bevolhen ſin
Min muͦter an din triwe
Si ſol din muͦter vnd din vrowe
Weſen du ſolt ſin ir ſun
Durch mine liebe ſolt du daz tuͦn
Mit zvchten und mit reinem muͦte
Solt du ſi habn in diner huͦte
Du ſolt ir auch ir noͤtdurft gebn
Gvͤtlih ſolt du mit ir lebn
weinen dvͦ ſo vaſte begunde
Iohannes daz er lvtzel kunde
Gereden doch ſo ſprach er herre
owe mir der groͤzen ſwære
Daz du lieber herre ſolt liͤden
Den toͤt und ſo von vns ſcheiden
Min vrowe div reine muͦter din
Sol mir wol bevolhen ſin
Ih wil gern ir diener ſin
vn̄ halten ſam di muͦter min
Ih wil ir zeigen alle triwe
vn̄ eren ſi ſam min vrowen
Ieſus an dem krevze ſhre
Dvͦ im div marter tet we
heli heli got uater min 
La mih dir bevolhen ſin
Dar nach ſprach er mich dvrſtet ſere
Von durſte liͤde ich groͤze ſwære
ezziͤch dvͦ ein iude nam
Den ezziͤch goͤz in einem ſwam
ein bitter kraut heizet ẏſopus
Des krautes nam er einen puſch
Vmb den ſelben ſwam daz want
Vnd an ein ſper daz ſelbe bant
Vf ieſu reichte ze ſinem munde
Daz er ſuge wie er kunde
Den eʒiͤch uz dem ſelbn ſwam
Der oben an des ſhaftes ſtam
Stahte ob er trinken wolte
Durch den durſt den er da dolte
Dvͦ ieſus den ezziͤch getranch
Durch groͤzen durſt der in twanch
Nv iſt allez daz geſchehn
Sprach er an mir daz ſol ergen
Dar nach ſprach er von himelrich
bater ih bevilhe mich
Vnd minen geiſt an dine hant
Mit dem woꝛte ſa zehant
Sin reinez haubet er nider hiench
Von ſinem libe ſin ſele giench
Mit ſo groͤzer marter noͤt
leid gotes ſun den bittern toͤt
Marien klage an ieſus toͤde
Maria div magt daz allez ſach
Daz irm liebn ſun geſchach
Daz er mit ſo groͤzer noͤt
An dem Es leid den toͤt
Daz er nv toͤter voͤr ir hiench
ein niwe klage ſi ane viench
Si begunde ſo iæmerliche
Vnd ſo ſere klægeliche
weinen ſhriͤen und klagen
Daz nieman mohte daz rehte geſagen
Alle di da ſtuͦnden bi
Sahen und hoͤꝛten ſi
Die begunden mit marien
Weinen vnd ſhriͤen
Wand nie menſch wart ſo ſteinein
Der marien hoͤꝛte weinen
Der voꝛ weinen mohte ſich
Enchabn wand ſo iæmerlich
Si mit groͤzer klage ſhre
We mir armen diern we
owe min kint daz iſt nv toͤt
We mir we der groͤzen noͤt
We mir daz ih ie geboͤꝛn
Wart wie han ih nv verloͤꝛn
Daz reiniſte kint daz ie von wibe
Iſt komen vnd von menſchen libe
helfet vrowen vn̄ man
Wer ie liebez kint gewan
helfet minen iamer klagen
Daz min lieber ſun er ſlagen
Mit ſo grozen marter iſt
Der menſch was got vn̄ chriſt
Den ih iæmerlich ſol ſehen
Goͤten voꝛ minen augen hehen
Min einiger ſun min kint vil reine
Min herzen troͤſt was er aleine
nv beliͤbe ich al des troſtes an
Den ih ſolde von im han
Div groͤz frevde div mir geſchach
Liebez kint dvͦ ich lach
An diner gotlichen geburde
Dvͦ du von mir geboꝛn wrde
Mit engel ſange herre min
vn̄ mit des niwen ſtern ſchin
Div frevde hat nv gekeret ſich
In ein trauren iæmerlich
Wand liebez kint dvͦ zvͦ mir quam
Din engel von dem ich vernam
Dine boͤtſchaft daz dv werden
Menſch woldeſt vf der erden
von mir armen diern din
Michel was div frevde min
Dvͦ gotes wille an mir ergiench
Vnd magt weſent dich enphiench
Vnd reine magt din genas
Mines herzen frevde groͤz dvͦ was
Vroͤ was auh min gedanch
Dvͦ ih hoͤꝛte d͛ engel ſanch
Vnd ſach des niwen ſtern ſchin
herre an der geburt din
Vnd auch die kvnige die zvͦ dir
komen un̄ zeigten mir
Mit ir opher daz dv wære
Got un al d͛ werlt herre
Groͤz frevde ih dvͦ gewan
Dvͦ ih ſach div zeichen an
owe div frevde die ih dvͦ ſach
wart ſchiͤr gekeret in vngemach
Wand herodes hiez dich vahen
Vnd dich wolte ze toͤde ſlahen
Dar umbe muͦſt ih ſazehant
nach diner geburt in fremdiv lant
varen vnd herre fliehen mit dir
Min reiner ioſep fuͦr mit mir
Mit armvͦt wir in ellende belibn
Sibn iar wir da ver triben
Dar nach kint min minneklich
ʒweinzech iar wir zugen dich
Ioſep der vil reine man
Mit ſiner arbeit vns gewan
Des wir lebten alle dri
bedulteklich du wære vns bi
Mit heiligem lebn manigen tach
Groͤz frevde mir dvͦ geſchach
Von dinen zeichen und diner ler
Di wrden al der werlt mer
owe di frevde die ih dvͦ
hete div iſt verkeret nv
In trauren und in pitterkeit
vnd in groͤzez herzen leit
Daz ih liebez kint nv ſehn
Dih ſo iæmerlich hehen
toͤten voꝛ den augen min
Vn̄ ih mih muͦz anen din
owe mir der groͤzn noͤt
wolt mir komen nv d͛ toͤt
Wolt mir der toͤt ein ſterben gebn
Daz ein ende min armez lebn
Mit minem lieben kinde næme
Vnd ich mines iamers abe quæme
Jvden und heiden dvͦ
In der wile giengen zvͦ
Si komen zvͦ den ſchachærn zwein
Vnd zebrachen in ir pein
Daz ſi deſte ſchier næmen
Ir ende vn̄ ze dem toͤde quæmen
Dvͦ ſi ieſum toͤten ſahen
Des alle mit ein ander iahen
Waz ſul wir an dem manne rechen
Daz wir im ſin pein zebrechen
einer der longin hiez
Ieſum in ſin ſiͤten ſtiez
Mit einem ſper durch ſin herze
Daz ſach maria mit groͤzm ſmerzen
Dvͦ ieſum ſtach der ſelbe man
Vz des herzen wnden ran
Beide wazer un̄ bluͦt
daz was dem ſelbn manne guͦt
An einem augen plint er was
an dem andern ſach er lvtzel baz
Daz bluͦt daz da ze tal ran
Daz nam d͛ ſelbe plinte man
An ſiniv augen ſtreich er daz
Da von wart im ſchiͤr baz
er wart in der ſelbn ſtunt
Wol geſehent vn̄ reht geſunt
Dvͦ ieſus mit der marter noͤt
an dem E leid den toͤt
Groͤziv zeichen dvͦ geſchahen
Di al di levte gemeine ſahn
Der ſunnen ſchin dvͦ gar zergiench
Dvͦ ieſus an dem Ss hiench
ein groͤzev vinſter dvͦ geſchach
Von der ſunnen umb mittentach
Der mane verlos auh ſinen ſchin
Bluͦt vart wart div varwe ſin
bil toͤten lebndich und geſunt
Wrden in d͛ marter ſtunt
Div greber wrden uf getan
Vf di toͤten ſtunden ſan
Ʒvͦ ir frivnden giengen heim
In die ſtat ieruſalem
Daz tuͦch daz in dem tempel hiench
Daz inner tempel vmbeviench
Daz was ein michel vmbe hanch
Da der prieſter vnder ſanch
von ein ander wart gezart
Dvͦ gotes ſun gemartert wart
Vber al div werlt gemeine
Erpibent vnd auh di herten ſteine
Vnd auch die perge kluben ſich
An ieſus marter iæmerlich
oben in den lvften ſchre
Der tievel nv geſchiht vns we
wir mvͤzen nv von hinne varn
vns vertribet der magde barn
Wand er hat mit ſinen wnden
vnſern meiſter nv gebunden
Vnſer helle hat er zeſtoͤꝛet
Vn̄ hat er von dan gefvͤret
Die ſele die da waren inne
des mvͤz wir varn von hinne
Joſep und nẏchodemus
komen zvͦ dem V ieſus
Balſem und ſalbe guͦt
Si brahten mit in durh den mvͦt
Daz ſi ieſum dar in winden
wolten vnd ſine wnden binden
Dvͦ ſi ze dem E giengen
In abe zeloͤſen enphiengen
Maria balde lief hin zvͦ
Vn̄ half in als ſi mohte dvͦ
an daz as ir hendͤ uf hiench
In ir arm ir kint enphiench
Ʒæmerlich in ane ſach
Dvͦ er vor ir toͤter lach
vf in ſi viol und ſinen munt
kuſte ſi me dan hundertſtunt
Si kuſte ſin hende und ſin fvͤze
Div muͦter und div magt ſvͤze
Si kuſte auh al ſin wnden
An ſinem libe ze manigen ſtunden
Auch kuſte ſi daz vil reine bluͦt
Da von ſin liͤb was woꝛden roͤt
Weinent ſi in vmbeviench
Vf in mit ir arm hiench
Si kuſte ſin augen vnd ſin wangen
Ʒæhere ſach ſi an den hangen
Mit ir riͤſen ſi die ab ſtreich
Sin antlvtze ſchoͤn was woͤꝛden bleich
Bluͦtich und geſwollen gar
Mit iamer groz nam ſi des war
Vf ſiner bruͦſt vnd ſinem herzen
Mit riwen und mit groͤzem ſmerzen
vmmæhtich ſi ein wiͤle lach
Weder hoͤꝛte noh geſach
ie zwene di dar waren quamen
Den heiligen lichnamen ieſus namen
Mit balſem und mit guͦter ſalben
In beſtrichen allenthalben
Mit der ſalben auch die wnden
Sines libes al verbunden
Vnd in ein wizez tuͦch in wnden
Vnd in truͦgen in der ſtunden
Ʒvͦ dem grabe daz da bi was
In einem garten ioſep daz
het gemachet vz einem ſteine
Daz was niwe und noch gar reine
In daz grab den lichnam dvͦ
legten un̄ dahten zvͦ
Mit einem ſteine der was preit
Den heten ſi dar zvͦ bereit
Maria div magt div was da
vn̄ ir heilige ſweſter zwo
Marcha und auch Mari ir ſweſter
Die hulfen legen irn meiſter
Auch waren da vil ander vrowen
Die wolten ieſus bivilde ſchowen
Die einlef iunger komen dar
Irs meiſters bivilde namen war
Si begunden iæmerliche
Weinen klagen al geliche
Irs vil liebn meiſters toͤt
Vn̄ ſin groͤz marter noͤt
petrus klage an ieſus toͤde
PetRaus klagt auch und ſhre
Dan al di andern vil me
Daz ertoͤtet ſin meiſter was
Auch ſo klagt er weinende daz
Daz er ſin verlaugent hete
Daz er di vntriwe ie hete
Er ſprach owe der groͤzen ſwære
Ich han verloͤꝛn nv minen herren
owe daz ih ie geboͤꝛn
Wart wie han ih in verloͤꝛn
owe wie bin ich ſo geſcheiden
Von im wolt ich des niht beiten
Daz ih ſines leides ein ende geſæhe
Vnd war des næme waʒ im geſchæhe
owe waz han ih armer getan
Daz ih ſin verlaugent han
Daz muͦz immer ſin min klage
Daz ich was ſo reht ein zage
Daz ih den liͤb ſo harte voͤꝛhte
Daz ih ſo ſchiͤr von einem woͤꝛte
Mines liebn herren ſolde laugen
Daz ich den mit minen augen
hete niht da vor geſehn
Wie was mir zag͛n ſo geſhehn
Daz ih wolt mainen alt ſwern
Da mit verlaugen mines herren
Wes het ih armer menſch gedacht
Daz ich hiͤnte in dirre nacht
Alſo harte voͤꝛhte den lib
Daz ih durh ein boͤſe wib
Minen meiſter han verlazen
Des muͦz ih immer ſin verwazen
Ih verlaugent driſtunt ſin
Des muͦz ih imm͛ riwich ſin
Alein ih liez in in d͛ noͤt
Do vaſte voꝛht ih des libes toͤt
næchten dvͦ wir heten gezen
Dvͦ het ih mich aleine vermezen
Vnd des offenbar geiehen
Daz ih im aleine geſten
Wolte ze lebn und auh ze toͤde
nv han ich in an ſiner noͤte
Gelazen alſo læſterlich
Vn̄ ſin verlaugent vnflætlich
Vnd han zl Irochen mine triwe
an im des trag ih immer riwe
Ih wolt im næchten niht gelauben
Dvͦ er mir ſagte ih ſolt verlaugen
Driſtunt ſin in dirre naht
Daz han ih leider nv volbraht
hete ih mich dvͦ lazen toͤten
So wære ih nv vz diſen noͤten
komen mit dem meiſter min
Nv muͦz ih in ſoꝛg͛n ſin
Geſcheiden pin ich leider nv
Von minen geſellender ich dvͦ
Aller wirſte wolde ſin
Daz hat gemachet div vntriwe min
auch endarf ih komen niht
Ʒe mines herren an geſiht
Als er von dem toͤde erſtet
Ʒvͦ ſinen iungern wider get
Doch ſiner gvͤte troͤſte ih mich
Daz er noh erbarme ſich
Vber mich und mine ſchulde
Vnd laz mich wider habn hulde
wand mir geboͤt ſin heiliger munt
Daz ſiben werch ſibenzech ſtunt
Der gebn minem bruͦder ſolte
ob er des bæte ſin ſchulde
Dar umb pit ich dich ieſu
Daz du welleſt vergebn nv
Min miſſetat die ih armer han
wider dine hulde getan
Maria magdalena huͦf
Mit groͤzer klage einen ruͦf
vmb irs liebn herren toͤt
Vnd durh ſin groͤz marter noͤt
Si ſprach owe der groͤzen ſwære
erſlagen iſt min lieber herre
er iſt mir ze toͤde erſlag͛n
Owe daz muͦz ih immer klag͛n
Ih han verloͤꝛn minen troͤſt
der mih von ſvnden hat erloͤſt
von des tievels banden mih
hat er erloͤſt genædeklich
Mit den tieveln was ih behaft
Die hat er nv mit ſiner chraft
Gewalteklih von mir vertriben
Der ſelben tievel waren ſiben
Dvͦ ih zvͦ im kom gegangen
Mit ſvnden groͤz was ih bevangen
Minneklih er mih enphie
Dvͦ ih weinent zvͦ im gie
waſchen liez mih ſin fvͤze
Mit minen zæhern d͛ vil ſvͤze
von minen ſvnden mih erloͤſte
Vnd mit ſvͤzen woͤꝛten troͤſte
Des muͦz ih im genade ſag͛n
Vn̄ ſinen toͤt mit leide klag͛n
Ich und auch min liebe ſweſter
Wir heten in ze einem meiſter
Vnd zvͦ einem herren erkoͤꝛn
nv habe wir leider in verloͤꝛn
owe mir vil armen wibe
Daz ih nv aleine belibe
An ſin helfe und ſinen rat
Der min ſel erloͤſet hat
owe mir armen ſvndærinne
Wa ſol ih nv ſuͦchen minne
Wa ſol ih nv ſuͦchen rat
Vmb min groͤz miſſetat
owe wer ſol mir lere gebn
Vmb min vil ſvntlichez lebn
Ih muͦz leider nv verterben
Owe ſolt ih mit im ſterben
owe ſin vil groziv triwe
Div machet in minem herzen riwe
owe ſin vil ſvͤziv lere
Div muͦz mih imm͛ riwen ſere
owe mih riwet div ſvͤze rede
Die er ofte zvͦ mir tete
Sin ſchoͤner lib ſin ſvͤzer munt
Machet min herze mit iamer wnt
owe div liebe vrowe min
Div magt vn̄ muͦter ſin
Waz ſol ſi nv vil armiv tuͦn
Nv ſi verloͤꝛn hat ir ſun
Ih fvrhte daz ſi lige toͤt
Vmb ſin groͤz marter noͤt
Marcha und auch der magde ſweſter
Weinten ieſum irn meiſter
klagten und auh ander vrowen
Die dar waren komen ſchowen
Johannes zvͦ marien quam
Ieſus muͦter vn̄ ſi nam
In ſin haus ſi fuͦrte heim
Ʒvͦ der ſtat ieruſalem
Da diente er ir mit ganzen triwen
Vnd troͤſte auch ſi an irmriwen
Dvͦ ieſus chriſtus leit den toͤt
Div ſele mit groͤzer marter noͤt
Von dem liͤbe was geſcheiden
Div gotheit beleib doch bi in beiden
Div ſele fuͦr aber ze der hellen
Vnd nam di gotheit ze geſellen
Den tievel in der helle bant
Di heiligen al di ſi da vant
erloͤſte und alle von danne fuͦrte
Vnd der hellen poͤꝛte zeſtoͤꝛte
Vnd ſande ſi in daz himelrich
Daz ſi da belibn ewiklich
Am dritten tage div ſele quam
ʒvͦ dem grabe und wider nam
Sinen heiligen lichnam da an ſich
vnd lebnde wart er vntoͤtlich
Dvͦ dev ſel den liͤb enphiench
Vz dem grabe lebndich giench
Von dem toͤde erſtunt ieſus
Got un menſch un̄ gie her uz
Daz grab dvͦ wart niht uf getan
Dvͦ von dem toͤde wolt chriſt erſtan
eropiben wart in allen landen
Dvͦ von dem toͤde was got erſtanden
Dvͦ ieſus von des toͤdes banden
Mit dem lebn was erſtanden
Dvͦ kom er in der ſelbn ſtunt
Lebndich un wol geſunt
Siner muͦter zeigte er ſich
vn̄ troͤſte ſi vil minneklich
Marien groͤz frevde geſhach
Duͦ ſi ir liͤbez kint geſach
Daz er lebndich woꝛden was
Mit rehter frevden ſi vergaz
Al des leides und des ſmerzen
den ſi het an ir herzen
Da vor gehabt von ſinem toͤde
vn̄ von ſiner marter noͤte
Ir liebez kint ſi ane ſach
vn̄ mit groͤzen vrevden ſprach
nv lob ih dich got vater min
Durch die groͤz genade din
Div mir iſt von dir geſhehn
Daz ih min liͤbez kint geſehn
nv mit minen augen han
Wand ih bin allez travrenſ an
Auch iſt mir al der vngemach
Ʒergangen der mir ie geſchach
Ih danche dir auch min ſun und herre
Daz du mine groͤze ſwære
haſt ſo ſchiͤr mir benomen
Wand du zvͦ mir nu biſt komen
Vnd ih dich lebndich han geſehen
wie mohte mir groͤzer vrevde geſhehen
Daz iſt von dinen groͤzen triwen
Daz du mich von minen riwen
Mit diner an geſiht haſt erloͤſt
Vnd ſo tugentlich getroͤſt
Ich werz wol kint min daz du biſt
warer got und ewiger chriſt
Ich pitte dich kint und herre min
Daz du welleſt bi mir ſin
Daz ih mih geniete din
Mit frevden nah dem leide min
Ieſus dvͦ ſprach muͦter min
Ih wil immer bi dir ſin
Dv ſolt min nimmer werden an
Doch mit dem liͤbe den ih nv han
Macht du geſehn niht ſtæte mich
Vnz du kumeſt ze himelrich
Maria ſprach wa von iſt daz
Ieſus ſprach di wiͤle ih was
In dem lebn daz toͤtlich
Was dvͦ moht man ſtæte mih
hoͤꝛen griͤfen un̄ ſehen
Daz enmach nv niht geſhehn
Wand ih bin nv vntoͤtlich woͤꝛden
Vnd han an mir nv gotlichen oͤꝛden
Ein man ioſep geheizen was
zvͦ dem die iuden truͦgen haz
Wand er zvͦ pẏlato quam
Vn̄ urlaub von pẏlato nam
Daz er zvͦ dem quæme
vn̄ ieſum von dem E næme
Ioſep der vil heilige man
Vrlaub von pẏlato gewan
Vnd leite ieſum in ein grab
Vn̄ im auh ſhoͤne bivilde gab
Wand er daz het begangen
An ieſu chriſt vmb daz gevangen
Von den boͤſen iuden wart
In ein karcher vaſt geſpart
chriſt dem ſelben manne vmb daz
erſchein dvͦ er erſtanden was
Vnd in væterlich troͤſte
Vn̄ von d͛ iuden karchær loͤſte
In ſin haus in heim auch ſande
Daz wart den iuden groͤziv ſchande
want des andern tages frvͦ
Ʒvͦ dem karchær komen dvͦ
In da inne niht enfunden
des nam ſi al michel wnder
Sand lacob het ſich des vermezen
Daz er niht die wile wolt ezen
Vnz daz ieſus von dem toͤde
Erſtvͤnde daz gehiez er got
Ieſus im erſchein umb daz
Ʒehant dvͦ er erſtanden was
Daz ieſus petro erſchein
Zvͦ petro ieſus auch dvͦ quam
vnd im ſin groͤʒ klagebenam
Die er het alein vmb daz
Daz er ſin lug͛nær woͤꝛden was
Mariender magde ſweſtern zwa
Vn̄ maria magdalena
An dem dritten tage quamen
Ʒvͦ dem grabe vnd mit in namen
Wrʒen und guͦte ſalben vmb daz
Daz ſi ieſum wolten baz
Beſtrichen div vil heiligen wib
Daz in dem grabe der reine lib
nicht wrde ſmekent in dem ſteine
noch faulen mohte der lib ſo reine
Dvͦ ſi zvͦ dem grabe nahen
Begunden ein ſtein ſi ſahen
Groͤzen ligen uf dem grabe
Si ſprachen dvͦ wer nimt vnſ abe
Den ſtein der wart ſchir ab genomen
Dvͦ zvͦ dem grabe die vrowen komen
ein engel bi dem grabe ſaz
Sin gewant ſne wiͤz was
Da von der vrowen herze erſhrach
Si troͤſte der engel vnd ſprach
Wen ſuchet ir hie vil heilige vrowen
Gern wolt ir ieſum ſchowen
Er iſt hie niht er iſt erſtanden
Lebndich von des toͤdes banden
Ʒvͦ ſinen iungern get nv hin
Da ir ſi vindet und ſagt daz in
Daz von den toͤde erſtanden iſt
Ir lieber herre ieſuſ triſt
Daz ſi varen ze galile
da ſvln ſi in alle ſehen
Balde die ſelben vrowen liefen
Den iungern al zeſamen riefen
Vnd ſagten daz erſtanden wære
von dem toͤde ir lieber herre
Die iunger liefen in der ſtunden
Ʒvͦ dem grabe und lære daz ſunden
bD a ieſus lib was in gewnden
AV nd die tvͤcher auch da funden
einen ſloͤgier auch da funden
Da ieſus haubet was mit gebunden
Si giengen heim vnd weſten niht
Vmb die wnderlich geſchiht
Wa der ir vil lieber herre
Ieſus hin komen wære
wider maria magdalena
Ʒvͦ dem grnbe gie dar nah
Vnd da ieſum ſtende vant
Si viel nider ſa zehant
Vnd wolt im kvſſen ſine fvͤze
Des geſtatte niht der vil ſvͤze
Er ſprach maria la daz ſin
Ʒvͦ minen iungern ginch nv hin
Daz ſi gen ze galilen
Da ſuln ſi mih lebndich ſehn
Maria gie dvͦ ſa zehant
da ſi die iunger alle vant
Vnd ſagt daz erſtanden wære
von dem toͤde ir liͤber herre
Dvͦ ir dvͦ komen ander vrowen
Die wolten gern auh ieſum ſhowen
Die begunden wider gen
Ʒvͦ dem grabe und funden ſten
Ieſum dvͦ ſi komen wider
al fvͤr in dvͦ vielen nider
Vnd ſine fvͤze kuſten ſi
Vn̄ ſin wnden auh da bi
chriſt troͤſte ſi mit guͦten woͤꝛten
Da von gefrevt ſi alle wrden
Die iunger von der iuden ſoꝛgen
waren in ein haus verboꝛgen
Die tvͤre waren vaſt verſpart
Div ſloz auch waren wol bewart
Durch beſlozen tvͤr ieſus
kom zvͦ in in daz ſelbe huͦs
ʒwiſchenden iungern ſtuͦnt er mitten
Vnd ſprach nv ſit mit gotes vriden
Die iunger erſchrahten alle ſere
Si wanten daz ein geiſt er wære
Ieſuſ ſprach her zvͦ mir get
Min hende und min fvͤze ſehet
Vnd al mines libes wnden
Di ſint noh friſch vn̄ vngebunden
niht ſol fvrhten iwer enkhein
ein geiſt der hat niht vleiſch noh pein
Als ir an mir alle ſieht
Dar umb ſult ir fuͤrhten niht
Ieſus auh dvͦ nider ſaz
Mit ſinen iungern tranch un az
Da von dvͦ wol erkanden daz
Daz er ir rehter meiſter was
Dar nach ieſus dicke erſchein
Vn̄ zeigte ſih den iungern ſin
Er gab in troͤſt und rechte lere
Vnd ſinen geiſt der bi in wære
Dvͦ vierzehn tage ein ende namen
Zvͦ ieruſalem ſi alle quamen
In einem hauſe di iunger ſazen
Alle mit ein ander azen
Ʒvͦ den iungern in daz huͦs
Offenbar kom ieſus
Er gab in lere manichvalt
vn̄ gab in auh da ſin gewalt
Daz ſi die levte von ir ſvnden
Loͤſen mohten di ſi ſunden
Mit riwen vnd in lere gebn
Wie ſi ſolten rehte lebn
Er ſprach nv vart in elliv lant
Daz ih werde von ev erkant
Ʒvͦ allen landen ih evh ſende
Vnd vart auch zvͦ der werlt ende
Daz ir minengelauben leret
Von ſvnden auch di levte becheret
Ir ſvlt in wazer taufen ſi
In gotes namen d͛ ſint dri
Dater ſun vnd heiliger geiſt
Di dri genanden ein got iſt
Ir ſvlt legen iwer hant
vf di ſiechen ſa zehant
Werdent ſi von ev geſunt
ob ſi gelaubent in der ſtunt
ob ieman von des tievels kraft
Mit boͤſem geiſt wirt behaft
Den ſvlt ir vz dem menſchen triͤben
Vnd lat in niht bi dem beliͤben
wer vergift ode eiter izet
Nater ode ſlange biͤzet
Dem helfet mit dem gewalte ſan
Den ich ev gegeben han
Jeſus hiez ſi dvͦ zehant
ben uf den berch d͛ iſt genant
Oliuet daz ſi dar quæmen
Vnd den ſeg͛n da von im næmen
Wand er ſi da ſegen wolde
Da er ze himel varen ſolde
Alle die dvͦ an ieſum chriſt
belaubten in d͛ ſelben friſt
komen zvͦ der ſelben ſtat
Da hin ſi ieſus komen bat
Die iunger komen al gemeine
Vn̄ maria div magt reine
Vnd auch vil gelaubiger vrowen
Dar komen ieſus vf vart ſchowen
Dar komen bede wib und man
Vn̄ ſahen ieſus vf vart an
Ieſus kom auh dvͦ zehant
Si alle bi ein ander vant
er troͤſte ſi mit ſvͤzer lere
Daz ſi niht gewnnen ſwære
Vmb ſin vart ze himelrich
Daz ſi wol gehabten ſich
Er ſprach ih ſol nv von ev varen
Doch ſo wil ich ivch bewaren
Mit einem der an miner ſtat
ſv troͤſt lere vn̄ gebe rat
Daz iſt der heilige geiſt den ich
ev ſenden wil von himelrich
Dar umbe ſvlt ir alle ſin
Si ein ander vn̄ ſvlt ſin
warten vnz daz ih her wider
In von himel ſende her nider
Dar umb ſprach er als ih gevar
So belibet bi ein ander gar
In der ſtat ſint ir beiten
von ein ander niht ſcheiden
Vnz an die zit daz ih ev ſende
Von des himelriches ende
Den heiligen geiſt an miner ſtat
Der ev lere gebe vnd rat
an dem gelauben veſten mvͦt
Git er ev vnd helfe gvͦt
Maria ſprach min herre min ſun
waz ſol din armev muͦter tvͦn
Dv wil nv herre von mir varen
Dwe wer ſol mich bewaren
Dv verſt uf ze himelrich
Liebez kint wemn læſt du mih
Ieſus ſprach o muͦter reine
Ih laz dih vrowe niht aleine
Ich han bevolhen dich Iohanne
Minem frivnt dem reinem manne
Daz er dir an miner ſtat
helfe troͤſte un̄ gebe rat
Auch bitte ich al die iunger min
Daz ſi wellen phlegen din
Mit dienſte rate und rechter lere 
Vnd dir benemen al din ſwære
auch bitte ich diſe liebe vrowen
Daz ſi dir mit allen triwen
Sten dienſtes und helfe bi
des bitte ih al gemeine ſi
Maria ſprach min troͤſt iſt kleine
Als du verſt von mir aleine
Ieſus dvͦ ſprach muͦter min
Ihlaz dih niht aleine ſin
einen troͤſter ih dir ſende
von himelrih in ditz ellende
Daz ſol ſin der heilige geiſt
Der dich troſtet leret vnd wiſet 
Maria dvͦ ſprach wen ſol ich
lieber herre ſehn aber dich
Ieſus ſprach daz ſol geſchehn
Daz du mich ſolt aber ſehen
Als von dir din ſele ſcheiden
Sol mit dem toͤde des ſolt du beiten
Ʒvͦ dir kum ich danne her wider
von himelrich vrowe her nider
Maria ſprach min kint vil liebe
Waz ſol geſchehn dan minem liͤbe
Als min toꝛpir liget toͤt
Daz iſt miner ſoꝛg͛n noͤt
Daz er ze teile den iuden werde
Vnd ſi in handeln gar vnwerde
Ieſus dvͦ ſprach muͦter min
Vnd reinev magt die ſoꝛge la ſin
Wand nimmer minem haus geſchiht
Vnd dinem libe laſters niht
An dinem toͤde kum ih her wider
Von dem himelrich her nider
Mit libe vn̄ ſele fvͤr ih dih
Mit miſ in daz himelrich
Da ſolt du min vrevde ſchowen
Vnd ſolt dich immer mit mir frevn
Dvͦ div rede nam ein ende
Ieſus triſt huͦb vf ſin hende
vnd ſegent alle di da waren
vn̄ uf begund ze himel varn
Sin muͦter ſegent er minneklich
Vnd fuͦr vf ze himelrich
Al di levte di da waren
Sahen in zehimel varen
Dvͦ er uf ze himel giench
Ein wiziv wollh in vmb viench
Vnd alle die da waren dvͦ ſahen
engel zwene bi im ſtan
Si ſprachen ſælige man vnd vrowen
waz welt ir vf ze himel ſchowen
Ieſus den ir habt geſehn
Ʒe himel varn daz ſol geſchehn
Daz er ſol her wider komen
Ev ze liebe vn̄ ze frumen
Dvͦ ieſus criſt was uf gevarn
Dvͦ giengen alle die da warn
In der ſtat ieruſalem
Mit der magt Marien heim
In einem haus ſi al belibn
Ʒehn tage an ir gebet vertriben
Da was div reine magt Mari
Di andern marien driͤ
Vnd di iunger al gemeine
Manne vil vn̄ vrowen reine
Di waren al in ir gebet
Als ieſus ſi geheizen het
Am zehentem tage ein doͤn geſchach
Sam ein groͤzer donerſlach
Des al di levte wnder nam
Der heilige geiſt von himel quam
In daz ſelbe haus er fuͦr
Srinnent ſam ein liehtez frvͤr
Vf al der haubet zeigte er ſich
Fivriͤn zungen gar gelich
Vf den geſtuͦnt die da zeſamen
komen waren in gotes namen
Der heilige geiſt der fuͦr in ſi
Vnd mahte ſi von ſoꝛgen vri
troſt und lere gab er in
An dem gelauben ſtarken ſin
Dvͦ ſi den heiligen geiſt enphiengen
Vz dem ſelben hauſe ſi giengen
Mit allen zungen ſi begunden
Sprechen vn̄ wol kunden
vernemen al die ſprache der levte
Die in der werlt lebent hevte
Der heilige geiſt daz zeichen tet
Daz ſi kunden alle rede
Sprechen und vernemel wol
Di in d͛ werlt weſen ſol
wnder groͤz da von erſchal
vnder den levten vber al
Wand von fremden landen waren
Dar komen levte vnd verre gevaren
Vnd wol ein iglich da erkande
Vnd hoͤꝛte die ſprache von ſinem lande
Jeſus iunger vz dvͦ giengen
Vn̄ ze predgen an viengen
chriſtengelauben vber al
Da von zehant ein groͤzer ſhal
Vnd haz erhuͦb ſich von den iuden
Si den iungern daz verbuten
Daz ſi triſtes nam niht lerten
Vnd ir gelauben niht verkerten
Vnd uz der ſtat ſi alle triben
Vnd wolten niht daz ſi da beliben
Dvͦ ſi von danne ſolten varen
Al die ieſus iunger waren
Ʒvͦ der magt marien giengen
Den ſeg͛n ſi von ir enphiengen
Si ſprachen muͦter vnd magt
Vnſer noͤt ſi dir geklagt
wir mvͤzen vrowe von hinne varen
Got din kint mvͤz dich bewaren
wir ſvln nv von dir ſcheiden
Bit dinen ſun daz er leiten
Vns wil vrowe a in al die lant
Da er uns hat hin geſant
Daz wir ſinengelauben lern
von ſvnden auh di levt bekern
Dvͦ ſprach maria ieſus muͦter
Owe min vil liebe bꝛuͦder
Min leit daz hebt ſich aber an
des ih nv was woͤꝛden an
Doch waz mir armer ſvl geſchehn
So wil ich daz vil gerner ſehen
Daz div werlt nv werde becheret
Vnd mines ſuns gelauben ir meret
Vnd daz min liebez kint erkant
Werd von ev in elliv lant
Dar umb ſult ir mit fride varen
Der heilige geiſt ſol ivch bewaren
auch gebn ſol ev daz kint min
Ieſus die genade ſin
Auch bitte ich ev vil lieben herren
Daz ir welt her wider keren
Als ih ſol von hinne varen
Daz ir mvgt dan mih bewaren
an minem toͤde minen lib
Daz mih weder man noh wib
an griͤffe vnd zvhtekliche
Noh bervͤre vnkevſchliche
Daz ir alle dan hie ſit
an mines libeſ iungiſter zit
Vnd mir gebt dan iwern ſeg͛n
Vnd miner bivilde wellet auch phleg͛n
Die iunger ſprachen gern wir
her wider komen vrowe zvͦ dir
ob vns helfen wil din ſun
Daz wir mvgen daz getuͦn
Den ſeg͛n dvͦ von ir enphiengen
Vnd alle weinent von ir giengen
Dvͦ die iunger al von danne
wolden varn ſand Iohanne
Liezen bi der magt reine
Daz ſi da niht belibe aleine
Auch magdalena da ein wile
Beleib un̄ ander vrowen vil
Vnd der magde ſweſter zwoͤ
Sand Iacob beleib auh da
Wand im zebrochen was ein pein
Daz er niht wol mochte gen
Von den iuden daz geſchach
Di im gabn manigen ſlach
Vnd ſtiezen in vf einen ſtein
Daz im zebrochen wart ſin pein
Da von er moht niht wol gegen
Vnd beliben muͦſte ze ieruſalem
Sand epifanius daz ſagt
Daz maria div reine magt
Dar nach daz ze himelrich
het ir ſun erhaben ſich
Stæte groͤzer heilikeit phlach
Mit reinem lebn manigen tach
Al ir vliz ſi da zvͦ kerte
Daz der gelaube ſich merte
Daz irs ſuns name erkant
Wrde auh vber elliv lant
Ir lebn was ſo tugentlich
Daz manich menſch becherte ſich
Gern zvͦ der kriſten heit
von ir groͤzn heilicheit
Wand ſwer geſach ir reinez lebn
Der begunde dar nach ſtrebn
Daz er quæme an die gemeine
Des gelauben an dem div reine
Maria ieſus muͦter wære
vn̄ daz er lebte nah ir lere
Ir lere was ſvͤze ir lebn guͦt
Manich menſch ſtæten mvͦt
Ze got alein von ir gewan
vn̄ tet ſih vngelauben an
wer zvͦ der magt marien quam
eines ir ſvͤze lere vernam
Iz wærz wib ode man
do groͤz genade von ir gewan
ob er ſich nicht ſchiͤr bekerte
Doch triſtengelauben ſo vil erte
Daz er den mit allen ſinnen
begunde lobn vnd minnen
Sẏon was ein man geheizen
Der het ieſu daz geheizen
Daz er ieſus iunger wære
vn̄ wolte volgen ſiner lere
wir leſen von dem ſelben manne
Daz er gelihen hete ſand Iohanne
ein haus da inne div magt here
Maria gotes muͦter wære
In dem haus maria beleib
vn̄ al ir tage da inne vertreib
Mit allem vliz diente ſi got
Vn̄ lebte gar nah ſinem gebot
In groͤzer andaht was ſi ſtæte
Naht un tach an ir gebet
Auh ſo vaſte ſi alle tage
Daz iſt war daz ih ev ſage
Daz maria div magt reine
Az ander ſpiſe dvͦ enkheine
van daz himeliſche broͤt
Daz ir von himel ſande got
ein engel zvͦ ir zekomen phlach
Allezit vmb mittentach
Der ir gab daz himel broͤt
Des lebte ſi vnz an ir toͤt
Selten gie ſi vz ir haus
Doch ſo gie ſi erwenne vz
Als ſi zvͦ dem tempel wolte
Gen ſam ſi von recht ſolte
Als ſi durh di ſtraze giench
Ir haubet ein lvtzel nider hiench
vmbeſehen ſi nimmer phlach
khevſchlich ſi fvͤr ſich ſach
wenne ſi ieman grvͤzen wolte
Dem ſi billich danchen ſolte
Dem neik ſi rehte tugentlich
Vnd danchte auh im vnd gie fvͤr ſich
Als ſi zvͦ dem tempel quam
Vn̄ gotes dienſt da vernam
Waz man da ſanch bete vnd las
Daz ſloͤz ſi in irz herzen vaz
An einem oͤꝛte der kirchen ſi ſaz
Rechter andacht ſi niht vergaz
Die levte ſelten an ſach
Enkheiner redeʒ ſi da enphlach
Vngern ir ſwigen ſi da zebrach
Die wile man gotes dienſtes phlach
Als gotes dienſt da nam ein ende
Ʒe got rahte maria ir hende
Bevalh ſih got vn̄ gie dan vz
Wider heim zvͦ ir huͦs
Ordenlich maria begunde
Lebn als ſi wol kunde
Nah einer regeln da von vns
Shribet ſand epifanius
Der ſelben regeln was alſo
An der maria lebte dvͦ
Als div mitte naht ergie
Maria mettein an vie
Vnd begund den ſalter leſen
Als div tagzit ſolde weſen
Dar nah anders niht ſi phlach
Dan daz ſi an ir andacht lach
Vnd dachte an irs ſuns toͤt
Vnd an ſin groͤz marter noͤt
Di er an ſinem libe leit
Ʒeloͤſen al di kriſtenheit
wie er gevangen vn̄ gebunden
Geſlagen wart ze maniger ſtunden
Vnd auh gefvͤret wart ſam ein dieb
Ir ſvͤzer ſun ir kint vn lieb
Daz er durch die naht ſo lange
An ſinen hals und an ſin wange
oft und dicke wart geſlagen
Daz phlach maria mit iamer klagen
Daz vz ſinem kinne ſin part
Geraufet vnd gezerret wart
Daz er auch wart an geſpeit
Sam ein toͤꝛe mit ſpot verpheit
Die iuden ſin augen im verbunden
Vnd ſluͦgen in ze manigen ſtunden
Vnd ſprachen meiſter daz er rat
Wer dich nv geſlagen hat
Si vragten in von ſiner lere
ob er d͛ iuden kvnich wære
Vnd ſlugen in vaſt vf ſinen hals
Vnd iahen daz ſin lere wære valſch
Maria groͤz leit enphie
Als ir daz ze herzen gie
Dvͦ der tach was uf gegangen
Ieſum gebunten und gevangen
Die iuden zvͦ pilato zugen
Vn̄ manich luge uf in lugen
Daz er ein rehter valſhær wære
Di levte verkerte mit ſiner lere
Vnd baten in daz er in hahen
hieze u an ein ſa ſlahen
pẏlatus ieſum in den ſtunden
Ʒvͦ herode ſante gebunden
Al da der vngetriwe herot
Ieſu groͤz ſinah erboͤt
Si huͦben uf in einen ſpot
In zvgen an ein alten roch
von phelle daz tatenz im zeſchande
Zvͦ pẏlato in wider ſanden
pẏlatus in dvͦ lazen wolde
vn̄ ſprach er wære an al ſhulde
Daz wider reten vn̄ verbuten
Im di vngetriwe iuden
Marien herze daz traurich machte
Als ſi rechte an daz gedachte
Dar nah leit ſi iamer groͤz
Wand ieſus nacket vn̄ bloͤʒ
wart dvͦ an ein ſevl gebunden
So harte daz di hende begunden
Swellen vnd die vinger ſhrunten
sluͦt auch vz den nageln twngen
Daz phlach maria mit iamer klagen
wand er mit geiſeln wart geſlagen
So harte daz ſines libes haut
zebrochen wart daz fvͤze bluͦt
Al ſinen lib gegoͤz
vn̄ an dem ruke zetal vloͤꝛ
er wart mit geiſeln vn̄ mit riemen
Geſlagen daz di bluͦtige ſtriemen
Al ſinen liͤb beviengen
von ſinem vleich ſtuke hiengen
Dvͦ wart er von der ſevle genomen
pẏlatuſ khnehte zvͦ im komen
In kleiten mit einem phellin roche
Ieſu zeſmahe und auch zeſpotte
von doͤꝛn ein kranz gewnten
Vf ſazten im da mit verwnten
Al ſines haubtes ſwarte
An ſin wange ſluͦgen in harte
ein roͤꝛin ſtab im in ſin hant
Gabn zuhtenden zehant
An ſin haubet da mit ſluͦgen
In irm ſpotte in vmbe zvgen
Vf ir khnie dvͦ neigten ſich
Vnd ſprachen kvnich wir grvͤzen dich
Vnd begunden uf in ſpein
Daz mahte groͤz riwe marien
Als ſi reht gedaht dar an
brarken iamer ſi gewan
Ʒvͦ dem gerichte gefvͤrt er wart
Da die iuden ſin gewart
heten vnd riefen alle
Vf ieſum mit groͤzem ſhalle
heiz in an ein ſs han
heiz in an ein E ſlan
pẏlat verteilt im dvͦ ſin lebn
vnd hiez in an ein E hebn
ein krevze groͤz und lanch dvͦ namen
Vnd ieſu daz zetragen gaben
Daz er ze ſinem toͤde trvͤge
Selbe daz E vngefvͤge
ſo S wær was des krevzes laſt
Daz im an dem wege gebraſt
Vnd vnder dem von mvͤde erlach
Maria daz mit iamer ſach
Wand ſi was dvͦ komen dar
Vnd nam des ſelbe mit riwen war
Die iuden twngen ein man
Der mit namen hiez sẏmon
Der half ieſu ſin krevze trag͛n
Maria begunde daz aber klagen
Dvͦ der marter ſtat dvͦ quamen
din gewant kriſt ab namen
Daz er ſtunt t ni nachet und bloͤz
ein iude da ze ſamen goͤz
ezich und galle di boͤſen iuden
leſu daz zetrinken buten
Da aber uf ſin haubet ſo vroͤne
dazten ein dvͤrnin kroͤne 
Den ſvͤzen ieſum alſo nachten
vf daz Es nider ſtrackten
Bede fvͤze und auch ſin hende
Ʒvgen an des krevzes ende
So ſere in vz ein ander ſtrahten
Daz al ſin lider krahten
Vnd loͤſten ſich ſo vaſt in zugen
Durch fvͤze und auch durh hende ſlugen
Michel nagel und groͤz
Daz bedenthalb bluͦt vz vloͤꝛ
Gotes ſun d͛ ſvͤze ieſus
Wart gemartert alſus
Dar an maria mit groͤzm ſmerzen
Gedachte ſtæte in irm herzen
Vnd daz er an dem fls hiench
Dvͦ ſi weinent zvͦ im giench
Dvͦ er ſi troͤſte væterlich
Vn̄ bevalh ſi iæmerlich
Sand Iohan daz er wære
An ſiner ſtat ir ſun ir herre
Ieſus ſprach mich dvͤrſtet ſere
ein ſwam dvͦ in ein ſper
Stahten galle und ezich dar in
Guzen mit dem ſper uf hin
Daz zvͦ ſinem munde buten
Vn̄ trenckten in da mit di iuden
Dvͦ ieſus des ein teil enphiench
Sin haubt er dvͦ zetale hiench
Sin ſele von ſinem libe giench
Die lebntige gotheit die enphiench
Alle tage marien riwe
Wart von diſem iamer niwe
wand ſi zedenken ſtæte phlach
Als ſi an ir andaht lach
an die marter die ſi ſach
Div an irm kinde geſchach
Alle wege der andaht phlach
Von metiͤn zit vnz an den tach
Dar nach maria priͤme las
Als in dem puͦche geſhribn was
Als ſi die prime zit begiench
Ein ander andaht an viench
Der ſilbn andacht was alſo
Daz ſi irn geiſt vf zoͤ
Mit gedanch ze himelrich
Da di ſele frevten ſich
Wie groͤz div frevde der heiligen iſt
Da ſi den ſvͤzen ieſum chriſt
Schowent in der drivaltekeit
Da dri perſoͤn und ein gotheit
Menſchlich natur ewiklich
hant genomen gar an ſich
Maria gedaht an daz geſanch
Vn̄ an des ſvͤzen dones klanch
Daz di heiligen engel ſingent
Da die ſele mit in ſpringent
Da ieſus chriſt fvͤret den tantz
Vnt treit von bluͦmen einen krantz
Daz krænzelin heizet aureola
Daz teilet ieſus den heiligen da
Den magden git er hundert bluͦmen
Die marterær heizet er zvͦ im komen
Den git er auch einen kranz
Der iſt von hunder bluͦmen ganz
Den predgærn git er auh zeloͤne
Von hundert bluͦmen ein kroͤne
Den wirwin git er einen huͦt
Von ſechzich bluͦmender iſt guͦt
Die auch tragent elichez lebn
Den ſol er drizech bluͦmen gebn
Auch daht an daz mari div reine
Daz di heiligen al gemeine
Ir ſun ieſus ze tiſche ſerzet
Vnd mit ſvͤzer ſpiſe lerzet
Die richte die ſint manich valt
Auh di ſpiſe iſt ſo geſtalt
Wem ſi kumt in ſinen munt
Der belibet immer ne geſunt
Den gehunget nimmer me
Nimmer im leit noch we
Mach geſchehn noch heiz noch kalt
nimmer wirt er ſiech noch alt
Im auch nimmer vngemach
Noch laſter wider varn mach
Auch ſo mach div ſelbe ſpiſe
Shoͤne vroͤ ſtarch vn̄ wiſe
wer eines der ſelben ſpiſe izet
al des vngemaches vergizet
Den er ie da vor gewan
Nieman reht geſagen kan
Die ſelbn ſpiſe wie ſvͤze ſi iſt
Di den heilig͛n git da criſt
klaret vnd win da ſchenket
Ieſus un̄ di heiligen trenket
Der ſelbe klaret iſt alſo
Daz er nimmer wirt vnvro
Der ſin getrinket einen trunch
Der iſt immer ſtarch und iunch
Der iſt ſchoͤn un̄ minneklich
Der ſunnen vnd dem manengelich
So groͤz vrevde machet daz trinken
Daz nimmer herze mohte gedenken
noch zunge ſagen noch phaffe ſchriben
Div frevde ſol ewiklich beliben
Div ſelbe frevde tægelich
Niwet un meret ſich
Als von der andacht ir gedanch
Maria liez zwo tagzit ſi ſanch
Die terze und ſerte geheizen ſint
Als man in dem ſalter vint
Dar nah wrchen ſi begunde
Di arbeit di ſi wol kunde
Al div werch di fræwelich
Waren vn̄ ir ʒimlich
Flizklich ſi irs werches phlach
von ſerte unz an mittentach
Auch die heilige ſchrift ſi las
Als ſi von werche mvzich was
Solt ſi zvͦ dem tempel gen
In d͛ wile muͦſt daz geſchehn
an dem mittem tage noͤne
Sprah maria div magt vroͤne
Dar nah bi dem engel got
Sand ir daz himeliſche broͤt
Mit groͤzn frevden nam ſi daz
vn̄ mit ſvͤzer andaht az
Wen div reine daz gezen het
So danchte ſi got mit ir gebet
Daz er ſi von himelrich
Wolte ſpiſen tægelich
Als maria div magt gaz
Wider an ir werch ſi ſaz
Waz ſi mit ir werch gewan
daz teilte ſi den armen ſan
Den ſiechen half ſi auh da mit
Daz was marien ſtæter ſit
Wes man bedoͤꝛfte zvͦ der kirchen
Daz phlach div reine magt wrchen
stoͤlen tweheln altertuͦch
Daz machet ſi wol un ſchoͤn genuͦch
Als dan begunde ſich der tach
Neigen maria veſper ſprach
Dar nah ein klein wile was
daz ſi auch tomplete las
Alſo maria mit andaht groͤz
Di ſelbn tagzit beſloͤz
Dar nah bat div magt reine
Vmb al di kriſtenheit gemeine
Si bat auh umb di toͤten
der ſele noh ſint in den noͤten
Marien gewant was ſchoͤn vnd reine
niht gar doch nach der levte gemeine
ein roch von vngeverweter wollen
truch div magt vnbewollen
Dar vnder ſi ein hemde truͦch
Daz was rein vnd wiz genuͦch
ein mantel truͦch ſi nach dem ſiten
niht was der an den hals geſniten
an dem ruke ze tal hiench
vn̄ vor d͛ bruſt zeſamen giench
Maria truͦch niht buͦz gewant
Wand ir wart nie ſvnde erkant
Div reine magt nie ſvnde erkande
Daz ſi ſich mit buͦz gewande
Gheſtigen ode qualen ſolde
Si was vn von aller ſhulde
Schoͤn und wiz auch ir gebende
Was an alle miſſewende
ein liͤnin riͤſen wiz vnd lanch
von kleinem garn ſchoͤn vn̄ blanch
Gebunden was maria da mit
Nah d͛ kevſchen vrowen ſit
Vf di riͤſen het ſi geleit
Ein ſloigiͤr der was breit
Des het ſi auch ein teil gewnden
vmb den hals doch vnverbunden
Bede munt und naſe truͦch
vor ze tal hie daz tuͦch
Ir antlvrze nimmer ſi verbant
noch munt noch naſe noch kinne verwant
Doch fvͤr daz hiͤrn der ſloigiͤr giench
ein lvtzel fvͤr di augen hiench
etwenne gie maria gegurt
Mit einer ſnuͦr von garn gewoꝛht
Auch phlach maria div magt ſvͤze
Schuͦhe zeleg͛n an ir fvͤze
Als ſi inder wolte gen
Daz nieman bloͤz ir fvͤze ſehe
It bete was an alle hohfart
Doch mit reinekeit bewart
Dem ſelbn bete was alſo
In ein ſpanbet was ein ſtro
Dar uf ein tulterlin geleit
Liͤlachn wiz dar vf gebreit
ein kvſſe zvͦ dem haubte lach
Dar uf div magt ze ruͦwen phlach
Ir ſwigen hielt maria ſtæte
Als ſi muͦze vn̄ wile hæte
Si ret lvtzel und ſelten
Si kunde niht fluͦchen noh ſchelten
Wa ſi daz hoͤꝛte da von ſi vloͤ
Vn̄ ſih von boſer rede zoͤ
nimmer ſi zeſwern phlach
Mit eide nimmer wort geſprach
Al div woͤꝛt und al di rede
Di maria div magt tete
Alle zit ze got kerte
Daz ſi auch da mit merte
Dengelauben d kriſtenheit
Der warn minne reinekeit
hinder rede niht enphlach
Nimmer niht div ſvͤze geſprach
Da ieman von betrvͤbet wrde
alſo huͦte ſi ir woͤꝛte
Daz ſi ret alle zit daz beſte
von den levten daz ſi weſte
Als ieman leit vnd vngemach
Ode ein trvͤbeſal auh geſchach
Dem half ſi mit triwen klag͛n
Sin leit begunde ſi mit im tragen
Vnd troͤſte den auch mit ſvͤzer rede
Wie ſi mohte im helfe tet
Ditz iſt div regel nach der mari
Div rein magt gotes amnͤ
nach irs ſunes vf vart phlach
Mit reinem lebn manig͛n tach
Paulus in den ſelben ſtunden
Wart bekeret von ſinen ſvnden
Dvͦ kom er ze ieruſalem
Barnabas d͛ kom mit im
Vnd marien die magt ſach
Vn̄ frevte ſih daz er den tach
het gelebt daz er geſchowen
Mocht den ſpiegel aller vrowen
Di ieſum gotes ſun gewan
Magt weſent ane man
Auh maria wart des vro
Daz irs kindes gelaube alſo
het an paulo zvͦ genomen
Der al d͛ kriſtenheit zefrumen
het von ſvnden ſich becheret
Von dem chriſtes gelauben gemeret
In der werlt ſolde werden
vn̄ got gelobt vf d͛ erden
Si gab im troͤſt und lere guͦt
an dem gelauben ſtarken muͦt
Daz er an dem gelauben ſtæte
Wære an got niht zwivel hæte
Dar nach maria magdalene
Martha und ieſus iunger zwene
Fronto und Maeimin genant
Wolten varen in fremdiv lant
kriſtengelauben auh meren
wolten vnd die werlt bekeren
Ʒvͦ der magt marien giengen
Vrlaub ſi von ir enphiengen
Vnd von ir den ſeg͛n namen
Vn̄ fuͦrn vz in gotes namen
Vnd gabn al der werlt lere
daz ieſus kriſt goteſ ſun wære
Der umb al der werlt noͤt
An dem gs leit den toͤt
Dẏoniſius genant 
was ein man vnd vn bekant
Was im noch div triſtenheit
Doch alle ſvnde was im leit
Dvͦ ieruſalem der ſtat
kom u ſand Iohanne bat
ob daz immer mohte geſchehn
Er wolt gern marien ſehn
Die muͦter und die magt reine
Die got truͦch an mannes gemeine
Daz enmoht dvͦ nicht geſchehn
Daz er moht dvͦ ſi geſehn
wand in der zit maria phlach
Groͤzer andaht naht und tach
Dar umbe geſtat Iohan daz niht
Daz ieman quæme an ir geſiht
Der ſi irte an ir gebet
Vn̄ an ir andaht die ſi het
Daz gadem da ſi inne ſaz
verſperret mit einem ſloze was
Doch gie ze dem gadem in
Ein vil kleinez venſterlin
ein tuͦch vor dem venſter hiench
Der man zvͦ dem venſter giench
Da hoͤꝛt er daz die engel ſungen
Von himel ſvͤze ſtunme klungen
Dvͦ dem venſter luͦgt er in
Vn̄ ſach da groͤzez liehtes ſhin
Sam div ſunne dar inne wære
Dennoch was des liehtes mere
Auch ſach er daz die engel ſich
Al erbuten diemvͤteklich
De dienſt marien vn̄ ein kroͤne
Ir ſazten vf lieht vnd ſchoͤne
Auch vz dem ſelbn gadem giench
ein ſvͤzer ſinah dvͦ den enphiench
Dẏoniſius er huͦf
Mit grozer ſtunme ein ruͦf
Vnd ſprach nv waiz ih wol daz iſt
Gotes ſun von himel triſt
Der von marien iſt geboͤꝛn
Got d͛ hat ſi ſelbe erkoͤꝛn
Dvͦ einer muͦter vnd ir getan
hat groͤz genade die ich han
Mit minen augen nv geſehn
An dem gelauben wil ih beſten
Ze ieruſalem dvͦ ſanden
Ieſus iunger vz allen landen
Levte di warn von in bekert
Vnd hetendengelaubengelert
Daz ſi zvͦ der magde quæmen
Marien vnd von ir auch næmen
Irs gelauben ſtætekeit
Vn̄ belibn bi d͛ kriſtenheit
sriwer di ſelbn levte brahten
Der armen kriſten noͤt bedahten
Die bi marien waren beliben
Ir lebn bi ir da vertriben
Maria div ſvͤze und auch div reine
enphiench ſi gvͤtlich al gemeine
Vnd gab in troͤſt und lere guͦt
Zvͦ dem gelauben ſtæten muͦt
Vnd frevte ſich der liebn mære
Daz ieſus irs kindes lere
Vnd ſin gelaube was erkant
Woͤꝛden vber elliv lant
Dvͦ ſand Iohan des inne wart
Daz daz heilige gotes woͤꝛt
Vnd eriſt gelaube het zvͦ genomen
Vnd wiͤten in div lant was komen
zvͦ der magt marien giench
Vn̄ di red er an viench
Er ſprach maria waz dunket dich guͦt
Vf daz dinch ſtet al min muͦt
Daz ih gern fvͤr auh vz
dines kindes gelaubn ieſus
wolt ich in der werlt leren
Die levte von den ſvnden keren
Maria ſprach ze ſand Iohanne
wem læſt du lieb her mih danne
Wil du lazen mich aleine
Iohannes ſprach o vrowe reine
Sand Iacob den vil heiligen man
Dinen nefen gebeten ih han
Daz er dir an miner ſtat
Diene troͤſte gebe rat
Maria ſprach div kriſtenheit
Do lieb iſt mir daz al arbeit
Ich durch die werlt wil gern liden
Des laz ich dich ze diſen ziten
Frivnt Iohannes von mir varen
Der heilige geiſt mvͤz dich bewaren
Daz von diner predge erkant
Werd min in fremdiv lant
Auch bitte ich dich vil lieber herre
Daz du kumſt her wider ſchiere
Daz du ſiſt an minem ende
als ih ſol von dem ellende
Mit mines liͤbes toͤde ſcheiden
vn̄ min bivild welleſt bereiten
Den ſeg͛n von der magde enphiench
Iohan vnd von ir weinent giench
Fuͦr in daz lant daz aſia
Iſt genant un̄ predget da
In dem ſelbn lande bekerte
Siben ſtete di levte lerte
Gelauben al an ieſum criſt
der von d͛ magde geboͤꝛn iſt
Maria beleib dvͦ manigen tach
Ʒe ieruſalem vn̄ ir da phlach
Sand Iacob ir ſweſter ſun
von dem ſelbn kunt ih tuͦn
Daz er ieſu was gelich
An ſinem antlvtze minneklich
Von allenthalben levte quamen
Ʒvͦ marien von ir namen
helfe rat und troͤſt
Auh manich menſch wart erloͤſt
Von ir von groͤzem ſichtuͦm
als er zvͦ ir mohte komen
Wand ſi groͤz zeichen tete
di wil ſi was uf erden ſtæte
vzzetzigen machte ſi geſunt
Mit einem woͤꝛte ze maniger ſtunt
Die blinten machte ſi wol geſehente
Vnd die krumpen rehte gente
Der was taup und niht gehoͤꝛte
Dem half mari mit einem woͤꝛte
Die ſtummen die niht reden kunden
Die machte ſi ſprechend ze manig͛n ſtunden
Dem daz vergiht brach ſin lider
Dem half maria div magt wider
Der von dem wazer was geſwollen
Dem half dev magt vnbewollen
Vns ein puͦch fvͤr war daz ſagt
Daz maria div reine magt
Dri toͤten wider lebndich machte
Zvͦ geſuntem liͤbe brachte
wer ſiͤcher zvͦ marien quam
Ganz helfe er von ir nam
Der mit dem tievel was behaft
Dem half maria mit ir traft
Die tievel muͦzten al vz varen
Die dvͦ in den levten waren
Als ſi die tievel wolt uz triͤben
Daz ſi niht langer toͤꝛſten beliͤben
Do riefen ſi mit groͤzem ſchalle
Vf die reinen magt alle
Maria waz han wir getan
du wil vnſ nind͛ beliͤben lan
Du wal vns vz der werlt vertriͤben
wir mvgen vor dir ninder beliͤben
omaria reinev magt
Du haſt vnſ oft un̄ dicke viagt
ein kint verboꝛgen vor vns trvͤge
Mit dem kinde uns alle erſlvͤge
Dvͦ daz kint geboͤꝛn wart
Dvͦ wart zvͦ dir ein groͤz vart
Von drin kvnigen die vnſer khnehte
waren die næme du vns vnrehte
Daz ſelbe kint mit ſiner lere
hat vns gemachet groͤze ſwære
Gezogen hat er di werlt an ſich
Mit ſinen zeichen wnderlich
Er hat vnſer helle zeſtoͤꝛet
Vnſer ſel von danne gefvͤret
Gebunden hat er da gelazen
vnſern meiſter den verwazen
Du wil vns nv die werlt verkeren
Mit dinen zwelf trugenæren
Vnd tribeſt uns hie vz vnſern vazzen
Des mvͤz wir al gemeine dich hazzen
Des tvͦ dich abe ſo welle wir
alle gern dienen dir
Ignatius hiez ein heilich man
den het bekeret dvͦ ſand Iohan
Der was Iohannes iunger woͤꝛden
Vnd lebte rehte nach ſinen woͤꝛten
Der hoͤꝛte von marien ſagen
Div ieſum criſtu het getragen
Wie heilich und auch wie guͦt ſi wære
Ir rat wære ſvͤze und auch ir lere
Daz al di levte die zvͦ ir quæmen
Groͤze genade von ir næmen
Ig͛natiuſ der bat dvͦ des
Sinen meiſter Iohannes
Daz er im daz urlaub wolte
Gebn daz er varen ſolte
Die reinen gotes muͦter ſchowen
Die hat den ſeg͛n aller vrowen
Daz er mohte von ir ervarn
Ob iz allez wære war
Daz er von ir heilikeit
vn̄ von ir groͤzn diemvͤtikeit
het gehoͤꝛet vnd von ir lere
wie ſvͤze und auch wie rehte ſi wære
Iohannes im daz urlaup dvͦ
bern gab un̄ doch alſo
ob iz marien wille wære
Vnd niht da von gewnne ſwære
Dar umb ſchreib mit ſiner hant
ſin briͤf vn̄ den ſant
Marien ſante ig͛natius
Der ſelbe briͤſ ſprach alſus
Der reinen gotes tragærin
Der triſtenheit beginnærin
Der ſvͤzen muͦter vnd der magt
Von der ẏſaẏas ſagt
enbevtet der arm Ig͛natius
din gebet un̄ ſprich alſus
Maria vrowe tugentlich
Erweltev bluͦme von himelrich
Ih und ander min genoͤzen
hoͤꝛen oft vn̄ dicke groͤze
wnder und zeichen ſag͛n
von dinem ſun den du getrag͛n
haſt magt in dinem libe reine
Muͦter ane mannes gemeine
Daz vnſer herze bekumbert ſint
Von den dingen die din kint
Vnd du ſelbe haſt begangen
Da von vns wnder hat bevangen
Auch ſo hat man vrowe mir
Soͤlh dinch geſagt von dir
Die dunchent mich ſo taugenlich
Vnd in got ſo heimlich
Daz ih gern zvͦ dir quæme
Vnd dinen heiligen munt vernæme
Waz da warheit an wære
Moht daz geſchehn an din ſwære
Levte genuͦch ih bi mir han
Reiniv wib un̄ guͦte man
Die dich alle gern ſehn
Mach daz an din ſwære geſhehn
Daz ſi von dinen ſvͤzen woͤꝛten
Gebezert und getroͤſtet wrden
Daz ſi auh næmen ſtætekeit
von dir an ir triſtenheit
Wand aleine kunt dir ſint
Al die taugen die din kint
Mit dir von got hat gemeine
Die warheit weiſt duͦ vrowe aleine
Dar umb wolt wir zvͦ dir varn
Die warheit alle von dir ervarn
Sand Iacob auch da bi dir iſt
Der dinem ſun ieſu criſt
Iſt gelich ſam er ſin bꝛuͦder
Si von uater un von muͦter
wir wolten auch den gern ſehen
Moht daz mit diner gunſt geſchehn
Mach daz mit dinem willen ſin
Des ſende vns vrowe ein briͤfelin
Sul wir komen ode beliͤben
des bit wir ein brief dih ſhriͤben
Dvͦ maria den briͤf gelas
Vn̄ vernam daz an dem was
wider ein briͤf zehant
Sande den ſhreib ſi mit ir hant
an dem briͤf ſtuͦnt diſiv rede
den maria geſhriben hete
Div arme gotes dienærin
Maria ieſus iungerin
heil enbevtet ig͛nacio
Mit ir gruͦz und ſprich alſo
Allez daz du von Iohanne
haſt gehoͤꝛet dem reinem manne
Von mir vnd minem ſune ſag͛n
den ih muͦter han getrag͛n
Daz ſolt du fvͤr ein warheit han
Vnd ſolt gelauben reht dar an
Wand waz Iohan geſagt hat dir
Von minem ſun und auh von mir
Daz iſt war und vngelogen
Da wirſt du nimmer an betrogen
Du ſolt halten ſin lere
vn̄ volgen mit gelaubender
Wand er weiz wol ane laugen
Min und mines kindes taugen
Er weiz wol al die heimlicheit
Vnd alle die beſcheidenheit
Wie gotes ſun min kint iſt woꝛden
Alein von des engels woͤꝛten
Wie ih ſin auch ſi geneſen
Wand er da niht iſt geweſen
Daz hat getan im allez kunt
Bede min zunge und auh min munt
Auch ſa hat er ſelbe geſehen
Div zeichen die da ſint geſchehn
Von minem kinde die offenbar
In der werlt gemeine waren
Da was er daz allez ſach
Waz minem liebn ſun geſhach
Dvͦ er mit groͤzer marter noͤt
An dem ſs leit den toͤt
Dar umbe ſolt du an zwiͤvel ſin
An mir und an dem kinde min
Waz dir ſagt Iohan min nefe
Daz gelaube und dar nach lebe
Doch ſo gan ih wol des dir
daz du kumſt her zvͦ mir
ob dir daz min nefe Iohan
erlauben wil und dir des gan
Der heilige geiſt von himelrich
Mvͤz herre geſegen dich
Daz auch din geiſt mvͤz weſen vroͤ
In dem ewigem got alſo
Daz von minem ſun ieſu
nimmer werdeſt geſcheiden du
Got vater und ieſus min kint
Geſegen alle die bi dir ſint
Die wil ih alle gern ſehn
Als div zit mach unſ geſhehn
Dich un auch die andern alle
Gern ſehe ob daz gevalle
wol Iohan minem nefen
Wolt er unſ daz urlaub gebn
Dvͦ div zit nv komen ſolte
daz ieſus ſin muͦter wolte
In daz himelrich enphan
Vn̄ ſi niht langer wolt lan
vf erden beliben zvͦ ir ſande
ein engel von ſines vater lande
Der braht ir ein palm grvͤne
Vnd ein gewant wiz vnd ſchoͤne
In dem paradiſegenomen
Was di palm u auh waſ kom
Von dem himel daz gewant
Gemachet mit des engels hant
Der engel zvͦ marien dvͦ
kom und ſprach die rede ir zvͦ
vrowe maria ih grvͤze dich
Von dinem ſun uz himelrich
Daz du vrowe ſolt weſen vro
Wand du haſt gelebt alſo
Daz al di da zehimel ſint
Got ſelbe und auh ieſus din kint
Mit groͤzer girde wartent din
Daz du kvneginne ſolt ſin
Der engel vrowe der heiligen kroͤne
Vnd ſolt utzen vf dem troͤne
Vber aller engel choͤꝛe
Dar umb min botſchaft hoͤꝛe
Von dinem ſun ih dir daz ſage
Daz du an dem dritten tage
Solt von dirre werlt ſcheiden
nicht langer wil dich lazen beiten
Ʒeſus triſt din lieber ſun
Von dem vrowe ih kunt dir tuͦn
Daz er kumt dan zvͦ dir her
Mit allem engeliſchem her
Vnd ſol vrowe nemen dich
vn̄ fvͤren in daz himelrich
zvͦ einem woͤꝛzeichen daz gewant
hat er vrowe dir geſant
An dir ſolt du dan daz habn
Als man dich vrowe ſol begrabn
Auch der palm ein zeichen iſt
Daz du reinev magt biſt
Der engel fuͦr ze himelrich
Der botſchaft frevte maria ſich
Dvͦ daz geſchehn was dvͦ kom ſan
In gegangen ſand Iohan
Maria ſagt im al die rede
Di der engel zvͦ ir tet
Im die palm und daz gewant
zeigte maria mit ir hant
Iohannes weinen dvͦ begunde
Div reine maria niht enkunde
Voꝛ weinen auch enchaben ſich
Si weinten bede taugenlich
wand ſi geſcheiden ſolten werden
von ein ander uf der erden
In der zit die iunger ſande
Der heilige geiſt vz manigem lande
Ʒe ieruſalem zeſamen
Daz ſi zvͦ ein ander quamen
Voͤr dem hauſe da inne was
Maria daz reine gotes vaz
Gotes kraft von himel ſchuͦf
Daz der heilige geiſt uf huͦf
Die iunger da ſi in dem lande
waren zeſamen alle ſande
Daz ſi komen fvͤr daz huͦs
Da inne div muͦter waſ ieſ
Dvͦ an ein ander ſahn ſich
Di iunger u ſih prvͤderlih
enphiengen und kuſten ſich
Vnd dauhte ſi alle wnderlich
Daz ſi alle ſo ſchiͤr waren
von verren landen dar gevaren
In der wiͤle gie er uͦz
Sand Iohannes von dem huͦs
Dvͦ er die iunger alle ſach
Er enphie ſi vnd ſprach
Got mvͤzet ir alle wil komen ſin
sruͦder und herren min
Got der hat vns alle ſamt
Dvͦ ſiner muͦter her geſant
Div ſol von der werlt ſcheiden
Dar umb ſul wir alle beiten
Ir ſun ieſus vnſer herre
Ʒvͦ ir kumt von himel her
ze himelrich fvͤrt er ſi
Da ſul wir alle weſen bi
In daz haus dvͦ al gemeine
Giengen vnd die magt reine
Siech uf irm bette lach
Dvͦ ſi di iunger al geſach
Vroͤlich ſi enphiench ſi vnd ſprach
Ditz iſt mir ein lieber tach
Daz ir alle komen ſit
Ʒvͦ mines libeſ iungiſter zit
Min ſchidunge ſult ir alle ſehen
Vnd min bivilde ſchoͤn begen
Den lichnam ſult ir auh bewaren
Als ih ſol von hinne varen
Die iunger fvͤr die magt here
vielen vnd begunden ſere
Weinen klagen vn̄ ſchriͤen
Daz ſi ſolten nv marien
Gotes muͦter an werden
verweiſet beliͤben vf d͛ erden
Maria mit ir ſvͤzem munde
Groͤſten al ſi begunde
Si ſprach vil lieben herren min
Lat iwer groͤze klage ſin
Vmb mine vart vnd minen toͤt
Der ſol ev allen weſen guͦt
Wand ih bitte minen ſun
Daz er wil genade tuͦn
Vnd zeigen ſin barmherzekeit
Vber al die chriſtenheit
witwin vnd magde reine
di mit marien ſtæte gemeine
waren vmb daz bete lagen
vn̄ marien dienſtes phlagen
In der mitter naht geſhach
ein doͤn ſam ein donerſlach
her nider gotes ſun ieſus
kom in ſiner muͦter huͦs
engel auh ein michel ſchar
Mit im kom von himel dar
Der reinen magde zelobe ſungen
Vnd mit ſvͤzen ſtunmen klungen
In dem hauſe ein liecht erſchein
Groͤzer dan der ſunnen ſchiͤn
Ieſus ſiner muͦter dvͦ
Sprach mit ſvͤzer rede zvͦ
Frev dich reiniv muͦter min
Ich bin ieſus der ſun din
Den du magt haſt getrag͛n
In dinem liͤbe ih wib dir ſag͛n
Ih bin komen nv zvͦ dir
Daz ih von dirre werlt mit mir
wil reinev muͦter fvͤren dich
In daz ewige himelrich
Da ſolt du min frevde ſchowen
Vnd ſolt dich immer mit mir frevͤn
Vnd ſolt werden kvneginne
Des himels und gebietærinne
Dvͦ irn ſun maria geſach
Mit groͤzn frevden zvͦ im ſprah
Wilkomen ſun und herre min
Ʒvͦ d͛ armen muͦter din
wſlkomen min vil liebez kint
Al min ſinne gefrevt ſint
Daz ih dich nv han geſehen
Lieber moht mir niht geſhehn
herre ſun ih bin bereit
Ʒvͦ al diner barmherzekeit
Minen lib und min ſele
Ih in din genade bevilhe
Ir ſele mit dem woͤꝛte iz giench
Ieſus ir ſun die enphiench
Vnd fuͦrte ſi vf ze himelrich
des frevten al heilig͛n ſich
Die engel den iungern dvͦ gebuten
Daz ſi marien lichnam huͦten
Vnd trugenden auh vz der ſtat
In daz tal ze Ioſaphat
Vnd in ein reinez grab da leiten
Vnd dri tage da alle beiten
Vnd von dem grabe niht enquæmen
Vnz dri tage ein ende næmen
Die reinen vrowen dvͦ zvͦ giengen
Den heiligen lichnam an viengen
In werzev tuͦch in bewnden
Schoͤn und rein zeſamen bunden
Vf ein niwe bareden leiten
Dar uf ein weizez tuͦch ſi breiten
Ieſus iunger darzvͦ quamen
Den lichnam mit der bare namen
Vnd giengen kegen ioſaphat
Durh ieruſalem die ſtat
Die palm truͦch der heilige man
vor d͛ bare ſand Iohan
Si begunden alle klagen
Dvͦ ſi di rein ſolden vz tragen
Die ſelben klage un auh den ruͦf
Sand peter an huͦf
Ifrahel in eritu 
von vnſ iſt geſcheiden nv
Vnſer vrowe und unſer troͤſt
Von der wir alle ſin erloͤſt
Si iſt nv von vnſ geſcheiden
Div unſ wiͤſen vn̄ leiten
Solte durch ditz libes ellende
Div hat genomen nv ir ende
Die mvͤz wir leider nv uz tragen
Daz welle wir got von himel klagen
owe der vil grozen noͤt
Daz vnſer reinev vrowe iſt toͤt
Div vnſern meiſter ieſum kriſt
Getragen hat doch magt iſt
Dvͦ die iuden hoͤꝛten daz
daz maria verſcheiden was
Vnd hoͤꝛͤten auch die iunger klagen
Daz ſi die rein ſolden vz tragen
Si wolten irn alten haz
Ʒeigen un̄ daz gotes vaz
Wolten handeln gar vnwerde
Vnd nider werfen vf die erde
Den andern auch ze ſamen riefen
Ʒvͦ der liͤche mit ʒoͤꝛen liefen
einer fvr die andern alle
Lief hin zvͦ mit groͤzm ſhalle
Mit ſinen henden an die bare
greif daz wart im al zeſware
Er wolt den lichnam ziehen nider
Da uon im leit geſchach da wider
Bede ſin hende wrden lam
Daz loͤn von ſiner vbel nam
er wart krump an beden armen
Div rache geſchach dem toͤuſchen armen
Die andern wrden alle blint
Di hin zvͦ gelaufen ſint
Der man der da was woͤꝛden lam
Zvͦ ſand peten weinent quam
Er bat in daz er im benæme
Sin leit und im zehelfe quæme
Er ſprach gedenke nv herre dar an
Daz ih bin der ſelbe man
Der dir half und zvͦ dir giench
Im garten dvͦ man ieſum viench
Da du wære gar vngefvͤge
ſinem man daz oͤꝛe ar ſlvͤge
Dvͦ man ſlahen dich walt ze toͤt
Dvͦ half ih dir vz diner noͤt
Der ſelben triwe man ih dich
Der la nv geniezen mih
Mir hilfe von minem vngemache
Daz mir geſchehn iſt an ſache
Deten ſprach nv bit die rein
Marien di magt h dir helfen ein
Vnd auh gelaube an ieſum criſt
Der von ir geboͤꝛen iſt
Der man begunde dvͦ vaſte ſchriͤen
an die reinen magt marien
Er ſprach maria reinev magt
Allez daz mir iſt geſagt
Von dir vnd dinem kinde ieſu
Daz gelaube ich allez nv
Dar umb vrowe erbarme dich
Durch dinen magtuͦm vber mich
Vnd gib mir mine hende wider
Vnd mache geſunt mir miniv lider
an der ſtat und an der ſtunt
Wart d͛ ſelbe man geſunt
peter dvͦ ſprach ze dem manne
Nim di palm von Iohanne
vnd ginch mitten in die ſtat
Wer ſihtuͦm an ſinem liͤbe hat
Gelaubet er daz ieſus chriſt
von d͛ magt geboͤꝛn iſt
Den ſolt du mit dem palm ſeg͛n
Vnd ſolt den palm uf in leg͛n
Der wirt in der ſelben ſtunt
Von ſinem ſiehtuͦm gar geſunt
Von ſand Iohan die palm enphiench
Der man vnd in die ſtat er giench
Die ſiechen alle zvͦ im quamen
Den ſegen von der palm namen
Die gelauben wolten daz
Ieſuſ chriſt gotes ſun was
Vnd geboͤꝛn von einer meide
Als man die palm uf die leite
Die wrden an der ſelbn ſtunt
Von allem ſiehtum gar geſunt
Die blinten wrden ſchoͤn geſehent
Vnd die krumpen rehte gent
Auch die ſtummen und die tovben
wolten ſi an triſt gelovben
Geſunt ſi wrden vnd bereit
von des palm heilikeit
In der wile mit der liͤch
Di iunger giengen al fvͤr ſich
ein wiz iv wolke ſi vmbeviench
Vnd ob in mit in giench
Vmbevangen mit der wolken waren
Die den lichnam mit der paren
trugen bede man und vrowen
Die di bivilde wolten
vſchowen D vͦ ſi komen zvͦ der ſtat
Div iſt geheizen Ioſaphat
ein ſchoͤn grab bereit da was
Iohan het heizen machen daz
Gehowen gantz uz einem ſteine
Daz was noch niwe ſchoͤn und reine
Die iunger und auch di heiligen wib
Namen dvͦ den reinen lih
Rehte und ſchoͤn den bereiten
In daz ſelbe grab in leiten
enthaben ſich dvͦ niht kunden
Alle iæmerlich begunden
weinen klagen und ſchriͤen
Vmbe den toͤt der magde marien
Wand ſi die leiten in daz grab
Div in allen frevde gab
Mit einem breiten ſteine dvͦ
Daz grab ſi dahten oben zvͦ
Daz ſtaub noch erde moht dar in
Biſen uf daz gotes ſchrin
Die vrowen dar nach giengen heim
In die ſtat ieruſalem
Die iunger wolten niht ſcheiden
Von dem grabe ſi wolten peiten
Als der engel in geboͤt
Dvͦ di ſele uf fuͦrte got
Bi dem grabe dri ſazen
vn̄ wolten daz niht eine lazen
Auch daz volch niht zergiench
Die ſelben dri tage ſi vmbeviench
an dem dritten tage frvͦ
Gie ein ſlaf in allen zvͦ
Von himel ieſus kom her nider
Vnd fuͦrt marien ſel her wider
ein ſchar d der engel mit im quam
Die reinen ſele ieſus nam
In irn lib ſi varen hiez
Marien lebndich ſten uf hiez
er nam den lib und auch die ſele
Mit dem engel Michele
Vnd fuͦrte ſi in daz himelrich
Des vrevten al di engel ſich
Vnd ſi ſungen al gemeine
Gelobt nv ſi mari div reine
Gelobt ſi got der ſi erkoͤꝛn
hat u iſt von ir geboͤꝛn
Der iunger einer ſand chomas
In d ſelben wile was
Von den andern uz gegangen
Sin gebet het an gevangen
Dvͦ er an ſinem gebet lach
Schiͤnberlich daz allez ſach
Daz ieſus mit ſand Michele
fuͦrte bede liͤb und ſele
Marien uf ze himelrich
Vn̄ daz di engel frevten ſich
Auch hoͤꝛt er der engel ſanch
Der het ſvͤzer ſtunme klanch
Die lobten alle got gemeine
Daz maria div magt reine
Solt nv in dem himelrich
vrowe weſen ewiklich
er viel nider an der ſtat
vn̄ des ieſum triſtum bat
Daz er im ein zeichen wolde
Gebn daz man im ſolde
Gelauben daz er het geſehen
Wie marien wære geſchehen
Fvr ſin fvͤze dvͦ ſa zehant
viel er nider ein gewant
Da maria was in gewnden
Vnd ir haubet was mit gebunden
Sand chomas daz gewant geviench
Drate zvͦ den iungern giench
Vnd in zeigte daz gewant
Daz truͦg er dar in ſiner hant
Vnd ſagt in daz er het geſehen
Wie marien wære geſchehen
wie lib und ſele geſamnet ſich
hete vnd in daz himelrich
Mit ir ſune wære gevarn
vn̄ di engel die da waren
Lobten alle got gemeine
vn̄ maria div magt reine
Dvͦ die iunger hoꝛten daz
Daz geſagt het ſand chomas
Si brachen uf und namen abe
Den ſtein oben von dem grabe
Vnd anders niht ſi funden da
van himel broͤt daz hiez manna
Alle gelaubten dvͦ gelich
Daz maria ze himelrich
Wære gevaren mit ſele und liͤbe
Daz ſi bi ir ſune beliͤbe
Immer me in ſinem riche
Nv bit wir al ſi diemvͤtekliche
Daz ſi wil vnſ helfen nu
zvͦ irm liebn kint ieſu
Daz er uns daz ewige lebn
Durch ir wirde welle gebn
Der heilige geiſt dvͦ wider ſande
Die iunger alle zvͦ irm lande
Da ſi waren e geweſen
Da von han ih daz geleſen
Daz ſi wider in ir lant
fuͦrte d͛ heilige geiſt zehant
Jeſus bevalh ſand Michele
daz er fuͦrte lib und ſele
Siner muͦter ſand Marien
Dvͦ der hoͤheſten ierarchẏen
Maria kom zvͦ dem himel toͤꝛ
Da vant ſi al der engel choͤꝛ
Die heten ir al da gewart
Vnd frevten ſich von ir zvͦ vart
Vroͤlich ir enkegen giengen
Mit frevden ſange ſiz enphiengen
Wer iſt div ſchoͤne div wol getane
Shoͤner dan div ſunne und mane
wer iſt div reine div wnneklich
Dev alſo gewalteklich
her uf in vnſer choͤꝛe vert
Allez lobes iſt ſi wert
Si iſt div reine magt mari
Ieſus muͦter gotes annͤ
Si vert nv her uf nv von der erden
Si ſol vnſer vrowe werden
Si wil vnſer frevde meren
Vmb daz wir ſvlnz alle eren
Des himels ſol ſi tragen kroͤne
Vnd ſol ſitzen uf dem troͤne
Ir ſunes in dem himelrich
Mit ganzen frevden ewillich
Dvͦ fuͦr maria von dem toͤꝛe
vnd kom ſi zvͦ dem erſten choͤꝛe
Der iſt angeli genant
In dem choͤꝛe di engel vant
Die ir dienten und phlagen
Dvͦ ſi lebte und afte ſahen
Die engel frevde da von gewnnen
Vroͤlich ſingen alle begunden
Ditz iſt div vrowe di vnſ hæte
Bevolhen got daz wir ir ſtæte
Dienten vnd waren bi
fvr allen ſvnden huͦten ſi
Spetie tua minneklich
var maria tugentlich
Mit diner ſchoͤne wnnekliche
Vf in dines kindes riche
Du biſt der liehte moꝛgen ſtern
Von Iacobes kvnne wir ſehn dih gern
Du piſt dev ſtevde auh vnverprant
An dem got moẏſe wart erkant
Uz dem choͤre maria fuͦr
vnd kom in den andern choͤr
Der der naſte was da bi
der choͤr heizet archangeli
Die engel von dem choͤꝛe gemeine
enphiengen dvͦ die magt reine
Vnd huͦben einen lobe ſanch
Da von der himel al erklanch
Wilkomen ſiſt du himel bluͦme
Var uf ze dinem prevteguͦme
Dar uf ze ieſu dinem kinde
Al daz himeliſche geſinde
von diner zvͦ vart frevt ſich
Du ſolt ſin in himelrich
vrowe und ewigiv kuneginne
Vnd vnſer frevden anegenge
Du biſt bezeichent bi dem troͤne
Der dem kunige Salomone
Gemachet was von helfenbeine
Daz iſt din magtuͦm vil reine
Du biſt div poͤrte beſlozen ſtete
Von der auch der heilige prophete
ezechiel geſchriben hat
Din magtuͦm an ende ſtat
Vrlovb dvͦ maria nam
vnd zvͦ dem dritten choͤꝛe quam
Der principatus iſt genant
Die engel von dem choͤre zehant
enphiengen ſi alle vroͤlich
Mit einem ſange wnneklich
Si ſprachen wilkomen magt reine
Got hat dich erwelt aleine
Daz er wolt geboͤꝛn werden
Von dinem liͤbe menſch vf der erden
Du biſt dev geſegent arche
Da moẏſes d͛ patriarche
Inne beſloͤz daz himel broͤt
Dvͦ div menſcheit und got
In dinem reinem libe wart
Mit einand͛ zvͦ verſpart
Du biſt Gedeonis wolle
Din ſel iſt aller genaden volle
Dvͦ maria von danne fuͦr
Dvͦ kom ſi in den vierden choͤr
Der iſt geheizen poteſtates
Vrkvnde git div ſchrift vns des
Da wart maria ſchoͤn enphangen
Die engel komen al gegangen
Vnd fuͦrten ſi mit frevden ſchalle
In irn choͤr und ſungen alle
wilkom Maria der engel troͤſt
Von dir iſt al div werlt erloͤſt
Var uf rein maria nv
Ʒvͦ dinem liebn kinde ieſu
Du biſt div roͤſe von iericho
wir ſin von diner kvnfte vro
Du biſt div lilie di bi dem doꝛn
Gewahſen iſt wand uz erkoͤꝛn
Von himel gotes bluͦme biſt
Vnd frucht der bluͦmen ieſus eriſt
Dar nach fuͦr div magt maria
Mitten durch die Ierarch ẏa
Die da iſt in himelrich
In den fvnften choͤꝛ dvͦ ſich
kerte der heizet virtutes
Die engel wrden inne des
Daz zvͦ i in irn choͤr
Maria gotes muͦter fuͦr
kegen ir mit frevden ſungen
Daz alle die choͤꝛe der engel klungen
wilkom ſpiegel aller vrowen
wol vns daz wir dich nv ſchowen
wir haben din vrowe lange gert
wand du biſt alles lobes wert
Du ſolt vnſer vrowe ſin
wol vns wart der kvnfte din
Du biſt des paradiſes brunne
Des meres ſtern des himels ſunne
Du biſt div gerte die moẏſes truͦch
Da er an den ſtein mit ſluͦch
Daz da kalter brunne vz ran
Wand du vrowe ein kint an man
Vnd an liͤbes geluſt gebære
Vnd doch reinev magt wære
Auch mit der gerten durch daz mer
Er fuͦrte daz iſraheliſche her
Da du bi bezeichent biſt
Vn̄ din ſun d͛ ſvͤze triſt
Dvͦ maria von danne fuͦr
Dvͦ kom ſi in den ſeheben choͤr
Der engel und auch name des
koͤres heizet dominaciones
Die engel von dem choͤꝛe zehant
Zvͦ marien alle ſamt
Romen vrolich ſi enphiengen
Vnd ſolhen ſanch ſi an viengen
wilkom maria magt ſchoͤne
wi kom vrowe der engel kroͤne
Du ſolt vnſern himel zieren
Du ſolt vnſer ſchar meren
Vnſer koͤꝛe die waren lære
Woꝛden von hern Autifere
Vol die wider woꝛden ſint
Daz ſchaffeſt du vrowe und auh din kint
Du biſt bezeichent bi der archen
Da got noe den patriarchen
Die werlt zephlanzen in behuͦte
Vor der groͤzen wazerz fluͦte
Du biſt liehter dan div ſunne
Du biſt der ſvͤzen garten brunne
Der da flivzet von libano
alle heiligen macheſt du fro
Maria fuͦr dar nach zehant
In den choͤꝛ d͛ iſt genant
chroni vnd div ſibende ſtat
vnder al den choͤꝛen hat
Die engel mit ir ſamnungen
Marien enphiengen und ſungen
wilkom vrowe kvneginne
Wilkom vnſer lonærinne
Du biſt gegebn vnſ zeloͤne
nv var vf ze dinem troͤne
Dv biſt div gerte von ẏeſſe
Gewahſen in d͛ alten e
Von der ein bluͦme erſprungen iſt
Da dv bi bezeichent hiſt
Auch div frucht der humen iſt
Din ſun der ſvͤze ieſu triſt
Vf der bluͦmen iſt geſezen
Dheilige geiſt vn̄ niht v͛gezen
hat er an dir er hat gegebn
Dir ein tugentlichez lebn
An kevſch vnd an diemvͤtikeit
An manigerſlahte heilikeit
Du biſt bezeichent bi den paumen
Des balſems vnd der cẏnamomen
Wand din lib vil rein und heilich
hat al die werlt gemachet ſælich
Dar nach fuͦr Maria fvr ſich
Vf baz in daz himelrich
Vnd kom zvͦ dem ahtoͤdem choͤre
Vnd vant die engel al da voͤre
Der choͤr heizet Cherubin
Marien fuͦrten ſi dar in
Mit ſange und auch mit frevden vil
Vnd mit ſvͤzem ſeiten ſpil
Si begunden alle ſingen
vn̄ mit fliz dar nah ringen
Daz ſi mit fvͤzer melodẏen
Loben mohten ſand Marien
Si ſungen alle daz iſt div reine
Mari die hat erkoͤꝛn aleine
Got zvͦ einer kvneginne
wir ſvln vrevde von ir gewinnen
Maria dvͦ du wære uf erden
wære du bezeichent bi der gerten
Die der priͤſter aaron truͦch
Vz von der ſelben gerten ſluͦch
Grvͤnez laub vnd ſchoͤne bluͦmen
Vnd von der bluͦmen frucht iſt komen
Du biſt div bluͦme div frucht iſt criſt
Der von dir geboͤꝛen iſt
Du biſt auch daz himelbroͤt
Da mit vierzech tage got
Speiſte daz iſraheliſche here
Wand du magt ein kint gebære
Der nivnte choͤr heizet seraphin
Dvͦ maria kom dar in
Gabriel den engel vant
der ir von got wart geſant
Dvͦ ſi irn ſun enphiench
Vn̄ gotes wille an ir ergiench
Der ſelbe engel wart dvͦ vro
Daz ſin vrowe kom alſo
wnneklich ze himelrich
Deſte ſæliger duͦchte ſich
auch die andern engel quamen
Vnd ir vrowen marien namen
Vnd fuͦrten ſi mit ſvͤzem ſange
Mit giͤgen und mit hærphen klange
In irn choͤꝛ und iubileren
Alle begunden und zieren
Ir geſanch mit ſẏnphonien
Ʒe lobe der reinen magt marien
Si ſungen alle magt here
wir ſagen alle dir lob vnd ere
wir loben dich durch din gvͤte
Vnd auch daz reine din gemvͤte
wir loben dich durh din kevſchikeit
Durch dine groͤz diemvͤtikeit
Wir lobn dich durch din minne
Da mit du got mit allem ſinne
Lieb und auh di levte hæte
Du wære auch barmherzich ſtæte
wir loben dich durch din tugent
Die du vrowe von diner iugent
haſt getragen reiniv magt
Lob u ere ſi dir geſagt
Du biſt bezeichent bi der wolken
Div dem iſraheliſchem volke
Gab ſchaten dvͦ ſi ſolten varen
Durch die wͤſten mit irn ſcharen
Du biſt div ſevle div in auch lieht
Gab daz in div vinſter nieht
Mocht geſchaden in der nacht
Gelobt ſiſt du nv reinev magt
Die heiligen die in dem himelrich
Dvͦ waren komen al gelich
Vnd die ſele al gemeine
komen un di magt reine
Mit groͤzen frevden auch enphiengen
kegen ir mit ſange giengen
Sich frevten daz ir kvneginne
Was komen vnd ir loͤſærinne
Die heiligen und die ſele ſungen
Daz die himel alle klungen
Vnd mit ſvͤzer armonẏen
enphiengen ſi di reinen Marien
hærphen giͤgen und liͤren
ſanzen ſingen iubiliͤren
Vnd manigerſlahte ſeiten ſpil
Vnd ſvͤzez doͤnes was da vil
Auch die engel alleſamt
Dar zvͦ komen ſazehant
Daz ſi marien die magt vroͤne
Fuͦrten zvͦ irs kindes troͤne
Mit ein ander alle ſingen
di begunden vn̄ ſpringen
Die engel mit den ſelen ſungen
Die ſele mit den engeln ſprungen
Voͤr ſanger was ſand Michahel
Den reien fuͦrte Gabriel
Er fuͦrte marien mit der hant
Die heiligen volgeten alleſamt
Mit ſiner hærphen her dauid
Sang auch zvͦ der hoͤch zit
Vnſer vater her adam
Noe iacob abraham 
Melchiſedech und Moẏſes
alle frevten ſich dvͦ des
Daz maria div magt was komen
In zefrevden und zefrumen
Die patriarchen und propheten
Alle von ir frevde heten
ezechiel und ẏſaẏas
Daniel und leremias
Frevten ſich daz komen was
Maria un ſungen alle daz
Ditz iſt div ſvͤze div reine mari
Von der unſer prophetiͤ
hat geſchriben und geleſen
Si ſol vnſer vrowe weſen
Si iſt div gerte von ẏeſſe
Si hat getragen ane we
Muͦter und magt ein kint
Des elliv kvnichriche ſint
Auch der taufær ſand Iohan
Groͤz frevde er gewan
Dvͦ er marien ſin niftel ſach
Er enphiench ſi vnd ſprach
wilkom maria vrowe min
In daz kunichrich din
wilkom ſchoͤmv niftel min
Ʒvͦ dem liebn kinde din
Lob und ere wir alle dir ſagen
Wand du haſt daz lamp getragen
Daz der werlt ſvnden hat
Vertriben und auch ir miſſetat
Daz lamp erkant ich vnd vro wart
von im dvͦ ich noch verſpart
In miner muͦter liͤbe lach
Dvͦ ſi ſwanger dich geſach
Daz lamp zvͦ dem ioꝛdan giench
Vnd von mir den tauf enphiench
Marien muͦter auch vrov anne
Mit hern ioachim ir manne
kegen ir toͤchter giengen
Mit groͤzen frevden ſi enphiengen
Si ſprachen wilkom kint marie
vilkom tochter magt vriͤ
wilkom vrowe kuniginne
Iſraheliſh loͤſerinne
Von dir iſt unſer kvnne erloͤſt
Vnd dauides geſlæchte getroͤſt
wol vnſ daz du ie bequæme
Von vnſerm libe kint genæme
wol vnſ daz du ie wrde
vrowe von vnſers libes geburde
wol vns daz du kint biſt komen
von vns al der werlt ze frumen
vrevde groͤz iſt vnſ geſchehn
von dir wand wir han geſehn
Gotes frevde und dines kindes
Vnd al des himelriches geſindes
In den frevden ſvl wir
Immer beliben vrowe bi dir
Vnd bi ieſu dinem kinde
Vnd mit al dem goteſ geſinde
Joſep der reine und auch der guͦte
der marien in ſiner huͦte
het gehabt mit arm ſune
Vnd ſi geheizen was ſin kone
Dvͦ der reine gotes traut
Die ſvͤzen marien ſine braut
In den himel komen ſach
Im ſo groͤz vrevde geſchach
Daz nieman daz geſagen mach
Er enphiench ſi vnd ſprach
wilkom liebiv vrowe min
wilkom mines herzen ſchrin
wunom ere vnd frevde min
wilkom miner ovgen ſchin
Wilkom min maria vrowe
Wol mich daz ih dich nv ſchowe
In dem kvnichriche din
nv ſol ich immer bi dir ſin
Vnd ſol mich nieten diner minnen
Diner ſchoͤne vnd ſol gewinnen
Von diner liebe frevde gantz
Vnd tragen diner kevſche krantz
eren vil han ih von dir
Wand du rein bevolhen mir
wrde daz ih din hvͤtær wære
Vnd diner khevſche chamerære
nv bin ich vro nv iſt mir wol
Wand ich nimmer von dir ſol
Geſcheiden werden magt reine
Ih ſol ſin mit dir gemeine
Bi dinem lieben ſun ieſu
Den wir vrowe bede ih und dv
haben gezogen minnekliche
Der ſol vns machen frevden riche
Die heiligen komen alle dvͦ
Vn̄ di engel auh dar zvͦ
vnd maria div magt vroͤne
Fuͦrten uf ze gotes troͤne
Da hoꝛte man manigen ſchoͤn ſanch
Vnd manigen ſvͤzen dones klanch
Da hoͤꝛte man hærphen und liͤren
Singen loben iu biliͤren
Vnd ſach man tanzen und ſpringen
Reien treten vnd ſingen
Die engel mit den ſelen ſungen
Die ſele mit den engeln ſprungen
Da was kvrzwile vil
vn̄ manigerſlaht vrevden ſpil
Al himliſch her was gemeit
Dvͦ marien hoch zit
Die engel ſungen armonẏe
Die heiligen ſvͤze ſinphonẏe
Die ſele ſchoͤne melodẏe
Vnd lobten alle die reinen marie
Ieſus muͦter gotes anne
Vnd in die obriſten ierarchie
Si fuͦrtenz zvͦ der drivaltikeit
Da was ir ein ſtuͦl bereit
Al da der vater und der ſun
Der heilige geiſt di dri perſoͤn
enphiengen auch di magt reine
Mit frevden groͤz in ir gemeine
Daz der vater Marien enphiench
Got vater von dem himelrich
Sprach zvͦ der magde minneklich
Wilkom tochter von ſẏon
Magt muͦter helẏon
wilkom roͤſe von iericho
Frivnd in min von lẏͤbano
Du ſolt tragen ein chroͤne
Die wil ih gebn dir zelone
Wand min ſun din kint iſt woͤꝛden
Dvͦ du gelaupteſt minen woͤꝛten
Die Gabriel der engel dir
Reiniv magt bracht von mir
Des ſolt du immer vrowe ſin
In dem himelriche min
Daz der ſun ſin muͦter enphiench
Kegen ſiner muͦter giench
Der ſun vnd vroͤlich ſi enphiench
Mit frevden fuͦrt er ſi zehant
Dvͦ ſines troͤnes zeſwer hant
Vf einen troͤn da ſazte ſi
Da ſin ſelbes ſtuͦl ſtuͦnt bi
Er ſprach hie ſolt du muͦter ſitzen
hie wil ih vrowe dich ergetzen
Alles des leides daz du durch mich
erliten haſt hie wil ich dich
eren troͤſten vnd frewen
Vnd dir loͤnen diner triwen
Die du mir erzeiget haſt
Vf erden dvͦ ih bi dir was
Er ſazt ir uf ein chroͤne
Gezieret mit manigerſlahte loͤne
an der chronen hundert bluͦmen
Waren von ir magtuͦme
Sehzech wol gezieret bluͦmen
het ſi von ir witwentuͦme
Auch driͤzech bluͦmen het div chroͤne
Wand maria was ein chone
Auch was mit der marteræer loͤne
wol gezieret marien chroͤne
Der lerære vnd der pichtigære
Ir bluͦmen truͦch div magt here
Die zwelf apoſtel alleſamt
Ir bluͦmen heten dar geſant
Auch die vier ewangeliſten
Ir bluͦmen zvͦ der chroͤn miſhten
patriarchen und propheten
Marien chroͤn gezieret auh heten
Auch ſo wart marien krantz
Von dem loͤne der engel gantz
Alſo von aller heiligen loͤne
waz gez ieret marien chroͤne
Vnd von aller heiligen bluͦmen
Was marien kranz vol komen
Dar zvͦ kom der heilige geiſt
vnd erte marien aller meiſt
Er lobte ſi von al ir tugent
Die ſi hete von ir iugent
Getragen in grozer heilikeit
Mit irs libes khevſchikeit
Er ſprach wilkom reinez vaz
Da min gotheit inne ſaz
Mit den ſiben gaben min
Daz was daz reine herze din
Daz was min alle zit bereit
Mit khevſche und auh mit diemvͤtikeit
wand du wazk milte und guͦt
Gedultich und wol gemuͦt
Dv wære auch wiſe mit rehtem ſinne
Du hete liebe und ware minne
ze got und al der eriſtenheit
Elliv ſvnde was dir leit
vnmære was dir haz und niͤt
Du wære barmherzich alle ziͤt
Gern liez du dich erbarmen
Gugentlich vber die armen
Wie du mohte ze hilfe in quæme
Vnd auch ſinen vngemach benæme
Reiniv maria des danche ich dir
Du ſolt immer ſin bi mir
Wes du vrowe bitteſt mich
Des geweren wil ich dich
Geren wil ih erbarmen mich
Vber al die levte die dich
An rvͤfent lobent und erent
Vnd zvͦ dinem dienſte kerent
Ir ſvnde wil ih in vergebn
vn̄ gebn in daz ewige lebn
Auch wil ih gebn dir ze loͤne
Aller miner frevden chroͤne
Vnd du ſolt in dem himel min
vrowe und kvneginne ſin
hie machet der meiſter ein ende
Urowe maria hie hat ein ende
Min gerichte daz ich dir ſende
nv bit ich dich durch din gvͤte
Daz du rait ſenftez gemvͤte
Mir vil armen ſvndære zeigen
Vnd din genade zvͦ mir neigen
Vnd erbarme vrowe dich
Genædeklichen vber mich
Gewinne mir dines kindes hulde
Daz ih miner ſvnden ſchulde
Vor mines libes ende bvͤʒe
Des hilfe mir muͦter magt ſvͤze
Auch ſende ih nv ditz bvͤchelin
Von der lieben vrowen min
Al der eriſten heit gemeine
Daz ſi wizen wie daz reine
Marien leben ſi geweſen
Wer daz hoͤꝛen und leſen
Vnd auch ſchriben heizen wil
Dem git maria genaden vil
Si hilfet im auh vz ſiner noͤt
Daz er nimmer boͤſen toͤt
Gewinnet an ſines libes ende
Auch ditz bvͤchelin ich ſende
Den bruͦdern von dem dæutſchen huͦs
Die han ih lange erkoͤꝛn uͦz
Wand ſi gern marien erent
Vnd dengelauben eriſtes merent
Auch bit ih alle und tuͦn daz kunt
Den ditz buͦch zehanden kumt
ob ſi vindent icht an deme
Daz der warheit wider zeme
Si vnd dengelauben ſwache
Vnd auch valſche lere mache
Daz ſi gar daz abe ſchaben
Vnd daz niht langer bi in haben
Wand ich anders niht engere
van marien lob und ere
Den vngelerten und den affen
Den verbivt ich wider klaffen
Die ir toͤꝛheit da mit meldent
Daz ſi gern alle zit daz ſcheldent
Daz ſi ſelbe nicht enkvnnen
Des wellent ſi doch nieman gvnnen
Wer doch wil daz bvͤchelin
Bezzern mit dem ſinne ſin
Vnd mit gerichte daz meren
Ʒelobe marien und ze eren
Dem wil ih gern erlauben daz
Ich kunde ez niht gemeiſtern baz
Alle die an diſem buͦche
Leſent der genade ich ſuͦche
Daz ſi wellen haben ſtete
Mich durch got an ir gebete
Vnd biten ieſum daz er ſich
wil erbarmen vber mich
Druͦder philip bin ih genant
Got iſt mir leider wenich erkant
In dem oͤꝛden von kartus
Geſchriben han in dem huͦs
De ſeitz ditz ſelbe bvͤchelin
Sand Ioſep was der manær min
Der marien hvͤter was
Div ieſus gotes ſun genas
Der ſelbe ieſus mvͤz vns gebn
troͤſt durch ſiner muͦter lebn
Marien lebn get hie vz
Nv helfe vns ir kint ieſus
